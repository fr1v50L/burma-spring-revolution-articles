---
title: သပိတ်စစ်ကြောင်းစီမံခန့်ခွဲမှူ
author: အောင်ခန့်မော်
date: March 2, 2021
---

(အောင်ခန့်မော် ရေးသားသည်ကို ပြန်လည်မျှဝေပေးပါသည်)

သပိတ်စစ်ကြောင်းတခုမှာ လက်တွေ့ ပကတိ အခြေအနေကို မှန်မှန်ကန်ကန် ချင့်ချိန် ဆုံးဖြတ်နိုင်တဲ့ အတက်ကြွဆုံး အဖြောင့်မတ်ဆုံးနဲ့ အကင်းပါးဆုံး လူ ၄ - ၅ ယောက်ကနေ ၁၄ - ၅ ယောက်အထိ ခေါင်းဆောင်မှုအဖွဲ့တခု ရှိဖို့ လိုအပ်တယ်။ စစ်ကြောင်းရဲ့ အသက်ဟာ ခေါင်းဆောင်တွေရဲ့ လက်ထဲမှာပဲရှိတယ်။ ဒါကြောင့် အထူး သတိဝီရိယကြီးစွာ ချင့်ချိန် ဆုံးဖြတ်ဖို့ လိုအပ်တယ်။

သပိတ်စစ်ကြောင်း တခုမှာ အစ အလယ် အဆုံး သုံးခုစလုံး အရေးကြီးတယ်။ များသောအားဖြင့် စစ်ကြောင်းတွေရဲ့ တပ်ဦးဟာ အမာထည် ဖြစ်လေ့ရှိတယ်။ ရန်သူက လက်နက်ကိုင် တပ်ဖွဲ့ဖြစ်တာကြောင့် အမာထည်ဖြစ်တဲ့ တပ်ဦးကနေ ရင်ဆိုင်တိုက်ခိုက်တာ အများဆုံးပဲ။ ဒါပေမဲ့ တပ်ဦးကို ဖြိုလို့ မရရင် နောက်ပိုင်းကနေ အလစ်အငိုက် ဝင်တိုက်လေ့ရှိတယ်။ ဒါကြောင့် စစ်ကြောင်းရဲ့ နောက်ပိုင်း လုံခြုံရေးဟာ အရေးကြီးတယ်။

ကျွန်တော်တို့ စစ်ကြောင်းတွေမှာ များသောအားဖြင့် တပ်ဦးနဲ့ နောက်ပိုင်းကို အမာခံ တည်ဆောက်ထားလေ့ရှိတယ်။ ဒါကြောင့် တခါတရံ ရန်သူက ခါးလယ်ကနေ ဖြတ်တိုက်တာမျိုးလည်း ရှိတယ်။ ခါးလယ်ကနေ ဖြတ်တိုက်တဲ့ အန္တရာယ်ဟာ ဖြစ်တောင့်ဖြစ်ခဲပါ။ ဒါပေမဲ့ ရှေ့နောက် နှစ်ဖက်ညှပ်ပြီး ခါးလယ်ကပါဝင်တိုက်ရင် ပထမဆုံး စပြိုတာ ခါးလယ်က ပြိုတာပဲ။ ဘာကြောင့်လဲဆိုတော့ ခါးလယ်မှာ အမာခံတပ်ဖွဲ့ မရှိတတ်လို့ပဲ။

စစ်ကြောင်းရဲ့ ခါးလယ်ပိုင်းဟာ ဒုတိယ အရေး အကြီးဆုံး နေရာပဲ။ နောက်ပိုင်းထက်တောင် ပိုအရေးကြီးတယ်။ ဘာကြောင့်လဲဆိုတော့ စစ်ကြောင်းရဲ့ အသက်ကယ်ပေါက်ဟာ ခါးလယ်မှာ ရှိတယ်။ အဲဒါကို ကျွန်တော်တို့က စစ်ကြောင်းရဲ့ "ဂယ်ပေါက်" လို့ ပြောတယ်။ ဂယ်ပေါက်ပါ ပိတ်မိတဲ့ အခြေအနေမျိုးဟာ ကြုံတောင့်ကြုံခဲပါ။ ဒါပေမဲ့ ဖြစ်တတ်တယ်။ လမ်းနှစ်ဖက်မှာ နံရံမြင့် စည်းရိုးတွေ စက်ရုံ အုတ်တံတိုင်းမြင့်ကြီးတွေဟာ ဂယ်ပေါက်ကို ပိတ်တတ်တယ်။ ၁၉၈၈ ခုနှစ်တုန်းက တံတားနီ အရေးအခင်းဖြစ်တဲ့ အင်းလျားကန်ဘောင်ဟာ ဂယ်ပေါက် တခြမ်းလုံး ပိတ်နေတဲ့ အခြေအနေပဲ။

စစ်ကြောင်းရဲ့ ခါးလယ်ဆိုတာ အလယ်တည့်တည့် နေရာကိုပဲ ဆိုလိုတာ မဟုတ်ဘူး။ ဖောက်ထွက်လို့ ရတဲ့နေရာဟာ ခါးလယ်ပဲ။ ရပ်ကွက် လမ်းကြား လူနေ ထူထပ် သိပ်သည်းတဲ့ လမ်း နေရာတွေဟာ ခါးလယ်ပဲ။ ခါးလယ်မှာ ကေဒါတွေရှိရမယ်။ ကေဒါဆိုတာ ကျောရိုးကို ပြောတာပါ။ ကျောရိုးကို ခါးဆစ်တွေနဲ့ အပိုင်းလိုက် အဆစ်လိုက်ဖွဲ့စည်းထားသလို သပိတ်စစ်ကြောင်းဟာ အဆစ်အပိုင်းလိုက် ဖွဲ့စည်းထားတာမျိုး ဖြစ်ရမယ်။ ဥပမာ အမှတ် (၁) ရပ်ကွက် စစ်ကြောင်း၊ အမှတ် (၂) ရပ်ကွက်စစ်ကြောင်း၊ အမှတ် (၃) ရပ်ကွက် စစ်ကြောင်း စသဖြင့် ဖြစ်ရမယ်။ တက္ကသိုလ် စစ်ကြောင်းဆိုရင် မြန်မာစာ၊ သမိုင်း၊ သချ်ာ၊ ရူပ စသဖြင့်ခွဲနိုင်တယ်။ ဗကသဆိုရင် တက္ကသိုလ်အလိုက် ခွဲနိုင်တယ်။ အထွေထွေ သပိတ်ကော်မတီစစ်ကြောင်းဆိုရင် မြို့နယ် အလိုက် ခွဲနိုင်တယ်။

အခု ရန်ကုန် အထွေထွေသပိတ်ကော်မတီဟာ စစ်ကြောင်းဖျောက်ပြီး အပိုင်းလိုက် ကဏ္ဍခွဲပီး ချီတက်နေတာ ကောင်းတယ်။ ရန်သူက အထွေထွေသပိတ်ကော်မတီ စစ်ကြောင်းကို အမဲလိုက်သလို လိုက်ရှာနေတယ်။ အထွေထွေ သပိတ်ကော်မတီရဲ့ တပ်ဦး အလံကိုင်ဟာ ဗကသပဲ။ ဒါဟာ လုံလောက်ပါတယ်။ သူတို့ဟာ လူငယ်တွေပဲ။ သူတို့ကို ဖြိုလို့ မရဘူး။ လူငယ်ဆိုတာ နေရာတိုင်းမှာရှိတယ်။ ကျောင်းသားသမဂ္ဂဆိုတာ နေရာတိုင်းမှာ ရှိတယ်။ ကျောင်းသားထိရင် ဘာဖြစ်တတ်တယ်ဆိုတာ စစ်အစိုးရက ကောင်းကောင်းကြီး သိပါတယ်။ ဒီပွဲမှာတော့ ကျောင်းသားကိုဖြိုလို့လည်း သပိတ်က ပြိုမှာ မဟုတ်ဘူး။ လူငယ်တွေဟာ လူထုလူတန်းစား လူ့အလွှာပေါင်းစုံမှာ သန္ဓေတည်နေတာမို့ပဲ။

လူငယ်တွေဟာ တက္ကသိုလ် ကျောင်းသားတွေ ဖြစ်တယ်။ လူငယ်တွေဟာ စက်ရုံ အလုပ်သမားတွေ ဖြစ်တယ်။ လူငယ်တွေဟာ မြို့နေဆင်းရဲသားတွေ ဖြစ်တယ်။ လူငယ်တွေဟာ ကျေးလက် တောင်သူ မိလက္ခူတွေ ဖြစ်တယ်။ လူငယ်တွေဟာ အဆိုတော်တွေလည်း ဖြစ်တယ်။ ရုပ်ရှင်သရုပ်ဆောင်တွေလည်း ဖြစ်တယ်။ ဆရာဝန် ရှေ့နေ အင်ဂျင်နီယာ ဝန်ထမ်း ဘာမဆို ဖြစ်နိုင်တယ်။ ဒီခေတ်ဟာ သူတို့ခေတ်ပဲ။ ဒီသမိုင်းဟာ သူတို့သမိုင်းပဲ။ ဒါကြောင့်လည်း ရန်သူက ဖြိုခွဲရ ခက်နေတာပဲ။ ဒါကြောင့်ပဲ ရန်သူ့ လက်မရွံလူသတ်သအား စနိုက်ပါတွေက လူငယ်တွေကိုချည့် ရွေးသတ်နေတာပဲ။ မတ်လ ၁ ရက်နေ့ မှာ မင်းအောင်လှိုင်က ခန္ဓာကိုယ်အောက်ပိုင်းချည့် ရွေးပစ်ခိုင်းတယ်လို့ တီဗွီကနေ လိမ်တယ်။ သေနတ်ဒဏ်ရာက ဦးခေါင်းပိုင်းချည့်ပဲ။

ကျွန်တော်တို့ဟာ သပိတ် စစ်ကြောင်း တခုချင်းအလိုက် ခေါင်းဆောင်အဖွဲ့ကို စနစ်တကျ စုစည်းရမယ်။ စစ်ကြောင်းတခုချင်းအလိုက် လူ ၄ - ၅ ယောက်ကနေ ၁၄ - ၅ ယောက်အထိ ခေါင်းဆောင်အဖွဲ့တခုစီ ရှိဖို့ လိုအပ်တယ်။ ဒါ့အပြင် လုံစည်းလို့ခေါ်တဲ့ လုံခြုံရေးနဲ့ စည်းကမ်းထိန်းသိမ်းရေးအဖွဲ့ ပါရမယ်။ ဒီအဖွဲ့ဟာ အင်အားများဖို့ လိုပါတယ်။ စစ်ကြောင်းကို ဘေးကနေရံပေးတာ လက်ချင်းဆက် ကာကွယ်ပေးတာလုပ်နိုင်ဖို့ ခန္ဓာကိုယ် ကြံခိုင်သူ စိတ်ချရသူတွေနဲ့ ဖွဲ့စည်းဖို့လိုတယ်။

ဒါ့အပြင် ကျွန်တော်တို့ဟာ အရံကင်းအဖွဲ့နဲ့ ဗဟိုကင်းအဖွဲ့လည်း ပါရမယ်။ ဗဟိုကင်းအဖွဲ့က ခေါင်းဆောင်တွေကို ကယ်ထုတ်ဖို့ပဲ။ အရံကင်းအဖွဲ့က စစ်ကြောင်းလုံခြုံရေးအတွက် ကင်းတိုကင်းရှည်တွေချထားနိုင်ဖို့ပဲ။ စစ်ကြောင်း အင်အားထုထည် ကြီးမားတာနဲ့အမျှ ဒီအဖွဲ့တွေဟာ အရေးပါတယ်။ အခုခေတ်က ထူးခြားပါတယ်။ လူ ၄ - ၅ ယောက်နဲ့ မြို့ထဲ ပတ်နေတဲ့ သပိတ်အဖွဲ့တွေရှိတယ်။ အင်အား ထောင် သောင်း သိန်းဂဏန်းအထိရှိတဲ့ သပိတ် စစ်ကြောင်းကြီးတွေရှိတယ်။ ဒီလို စစ်ကြောင်းတွေမှာတော့ ရိက္ခာဆေးဝါး သူနာပြုယာဥ်အထိ ပါကြတယ်။ သားသမီးတွေကို လိုက်ပါ စောင့်ရှောက်နေကြတဲ့ မိဘတွေရဲ့ ကားတန်းတွေလည်း ပါတတ်ကြတယ်။

အခုခေတ်မှာ လူတိုင်းကိုယ်စီ လက်ကိုင်ဖုန်းတွေ ပါကြတယ်။ ဒါက သပိတ်လုံခြုံရေးအတွက် အထောက်အကူဖြစ်တယ်။ သပိတ်မှောက် ရဲဘော်တွေဟာ အချင်းချင်း သတင်းဖလှယ်နေကြရမယ်။ သပိတ်ခေါင်းဆောင်တွေနဲ့ သပိတ်မှောက်ရဲဘော်တွေရဲ့ ဆက်ဆံရေးဟာ အရေးကြီးတယ်။ သပိတ်ထဲမှာပဲ ခေါင်းဆောင်တွေက နောက်လိုက်ကိုသင်၊ နောက်လိုက်တွေက ခေါင်းဆောင်ကိုသင်၊ နောက်လိုက်အချင်းချင်းလည်း အပြန်အလှန် လေ့ကျင့် သင်ကြားပေးနေရမယ်။

သပိတ်စစ်ကြောင်းတိုင်းမှာ ထမ်းဆောင်စရာ တာဝန် ၃ ရပ်ရှိတယ်။

၁။ ခေါင်းဆောင်နဲ့ နောက်လိုက် တသားတည်းဖြစ်ရေး။

၂။ သပိတ်နဲ့ လူထု တသားတည်းဖြစ်ရေး။

၃။ ရန်သူ့တပ်ကို ဖြိုခွဲရေး

ဒီ ၃ ချက်ဟာ အဓိကပဲ။ ဒါကို ခိုင်ခိုင်မာမာ စွဲမှတ်ထားရမယ်။ ရန်သူ့တပ်ကို ရင်ဆိုင် ဖြတ်ကျော်ဖို့က အဓိက မဟုတ်ဘူး။ ရန်သူ့ စည်းလုံးမှုကို ဖြိုခွဲ ဖျက်ဆီးဖို့က အဓိကပဲ။

ဗိုလ်ချုပ်ပေးတဲ့ စစ်ပညာ ပြည်သူတွေကို သတ်ဖို့ မဟုတ်ဘူးလို့ အော်ပါ။ ပြည်သူ့တပ်မတော် တို့တပ်မတော်လို့တော့ မအော်မိစေနဲ့။ ရန်သူ့တပ်ဟာ ကိုယ့်တပ်မဟုတ်ဘူး။ ကြွေးကြော်သံတိုင်းမှာ နိုင်ငံရေးပါရမယ်။ ကျွန်တော်တို့ရဲ့ အရေးတော်ပုံဟာ မုချအောင်မှ ဖြစ်ပါမယ်။

လမ်းမပေါ် လူရှင်းတဲ့နေ့ဟာ ကျွန်တော်တို့အိမ်ရှေ့ သေနတ်ပြောင်း ရောက်လာမယ့်နေ့ပဲ။
