---
title: လောလောဆယ် ဘာတွေလုပ်ကြမလဲ
author: BBP - Resistance
date: March 10, 2021
---

ကျွန်တော်တို့ စစ်ဓားပြတွေကို ပြန်ချကြဖို့ ပြောတဲ့အခါ တချို့တွေက ရပ်ကွက်ကို ဝင်ရမ်းရင် ဘယ်လိုလုပ်မလဲ ဆိုပြီး ပြန်မေးကြတယ်။ မှန်ပါတယ်။ တိုင်းရင်းသားဒေသတွေမှာ ရွာနားမိုင်းခွဲခံရလို့ဆိုပြီး တစ်ရွာလုံးမီးရှို့၊ ထွက်ပြေးတဲ့သူမှန်သမျှကို ပစ်သတ်လုပ်ခဲ့တဲ့ ဖက်ဆစ်စစ်တပ်ဟာ မြို့ပေါ်မှာလည်း ဒီလိုတွေမလုပ်ဘူးလို့ မပြောနိုင်ဘူး။ ဒါဖြင့် ဒီလို ဝင်အရမ်းမခံရအောင် ဘယ်လိုလုပ်ကြမလဲ။

ဒီမေးခွန်းအတွက် အရိုးရှင်းဆုံးအဖြေကတော့ ရပ်ကွက်တွေထဲကနေ မခုခံခံဖို့ပါပဲ။ လမ်းမကြီးတွေပေါ် လူအင်အားနဲ့ပြန်တက်ပြီး၊ လမ်းမကြီးတွေပေါ်မှာပဲ ခံစစ်ကစားမယ်ဆိုရင် ဘေးနားက အတွင်းပိုင်း လူနေရပ်ကွက်တွေ ထိခိုက်တာကို အနည်းနဲ့အများ လျှော့နိုင်လိမ့်မယ်။ လူစုလို့ မလွယ်တဲ့ အခြေအနေမှာတော့ ဒီလိုပြန်တက်ဖို့ ခက်ခဲနိုင်တယ်။

နောက်တစ်နည်းကတော့ ခံစစ်ကနေ တိုက်စစ်ပြန်ဖွင့်တာပါ။ တစ်နေရာ၊ တစ်ရပ်ကွက်တည်းကနေ ဝင်လိုက်ထွက်လိုက်နဲ့ ခံစစ်ကစားနေတဲ့အခါ ဒီနေရာ ရန်သူအတွက် ဦးစားပေးချေမှုန်းရမယ့် ပစ်မှတ်ဖြစ်လာတယ်။ စမ်းချောင်း၊ မြောက်ဥက္ကလာတို့ဆိုတာ ဒီလိုဖြစ်သွားတာပါပဲ။ ဒီနေရာတွေသည် ခံစစ်ဇုန်ဖြစ်နေတဲ့အတွက် ဝိုင်းပြီးအတိုက်ခံလိုက်ရတာ ဖြစ်တယ်။

ဒါကို ကာကွယ်ဖို့အတွက်ဆိုရင် ပြောက်ကျားစစ်ဗျူဟာတွေကိုသုံးပြီး တိုက်စစ်ဆင်နိုင်တယ်။ နေရာစုံကနေလာ၊ ရန်သူ့ပစ်မှတ်တစ်ခုကို ဝင်တိုက်၊ ပြီး‌ရင် အလျင်အမြန်ပြန်ဆုတ်ခွာသွားတဲ့နည်းလမ်းမျိုးသုံးရင် ရန်သူ့အနေနဲ့ ဦးစားပေးချေမှုန်းဖို့ လက်ဆုပ်လက်ကိုင်ပြစရာပစ်မှတ်ရယ်လို့ မရှိတော့ဘူး။

ဒီလိုလှုပ်ရှားဖို့အတွက်ဆိုရင် အရင်ဆုံး စိတ်တူကိုယ်တူမိတ်ဆွေတွေနဲ့ လူလေး၊ငါးယောက်လောက်ပါတဲ့ ကလာပ်စည်း(cell)တွေ ဖွဲ့ဖို့လိုတယ်။ ဘာလုပ်ကြမလဲ ဆွေးနွေးတိုင်ပင်တာနဲ့ လက်တွေ့လှုပ်ရှားတာတွေကိုလည်း ဒီအုပ်စုလေးတွေထဲမှာပဲ လုပ်ရမယ်။ တခြားအုပ်စုတွေနဲ့ ချိတ်ဆက်လှုပ်ရှားမယ်ဆိုရင် ကိုယ်စားလှယ်တစ်ယောက်လောက်ကပဲ ကိုယ်စားပြုဆက်သွယ်ပြီး ကျန်တဲ့အဖွဲ့ဝင်တွေအကြောင်း တတ်နိုင်သမျှ လျှို့ဝှက်ထားရမယ်။ အဖွဲ့ဝင်တွေထဲမှာ နည်းပညာကျွမ်းကျင်သူ၊ ရုပ်ပိုင်းဆိုင်ရာ သန်စွမ်းသူစသည်ဖြင့် လူစုံပါရင်ပိုကောင်းတယ်။ ရေရှည်အတွက်ဆိုရင် အဖွဲ့ဝင်တွေအတွက် လေ့ကျင့်ရေးလည်း လိုတယ်။

လှုပ်ရှားရမယ့် နယ်မြေကတော့ ကိုယ်ကျွမ်းတဲ့နေရာပဲ အဓိကထားရမယ်။ လမ်းသွယ်လမ်းကြားတွေ၊ ဖြတ်လမ်းတွေ၊ ဝင်ပေါက်ထွက်ပေါက်တွေ၊ ပုန်းလို့ရမယ့်နေရာတွေ၊ ချောင်ပိတ်ခံရနိုင်တဲ့နေရာတွေ စသည်ဖြင့် ကိုယ်လှုပ်ရှားမယ့်နေရာကို သေချာသိထားရမယ်။ ဆုတ်လမ်း၊တက်လမ်းတွေ ကြိုရွေးထားရမယ်။ ဒလန်တွေ အင်ဖော်မာတွေကိုလည်း သတိထားရမယ်။ လိုအပ်ရင် ကင်းထောက်ထားရမယ်။ ပေါ့ပေါ့ပါးပါးနဲ့ ‌အမြန်သွားနိုင်ပြီး ကျဉ်းထဲကြပ်ထဲတွေထိ လှုပ်ရှားနိုင်တဲ့ ဆိုင်ကယ်လိုမျိုးယာဉ်တွေကို သုံးနိုင်ရင်လည်း ကောင်းတယ်။

ပစ်မှတ်တွေအနေနဲ့ကတော့ ရဲစခန်းနဲ့ စစ်တပ်ချထားတဲ့ နေရာတွေကို တိုက်ခိုက်နိုင်တယ်။ ဒီလိုနေရာတွေကို ရင်ဆိုင်ဖို့ အဆင်မပြေရင် ရထားလမ်း၊ cctv၊ ရုံးအဆောက်အအုံတွေ၊ရဲနဲ့တပ်စခန်းတွေကို သွယ်တန်းထားတဲ့ မီးလိုင်းတွေ ရေပိုက်တွေ၊ သယ်ယူပို့ဆောင်ရေးယာဉ်တွေ အဲဒီလိုမျိုး စစ်တပ်ကို အထောက်အကူပြုနေတဲ့ အခြေခံအဆောက်အအုံတွေကို ပစ်မှတ်ထားနိုင်တယ်။ နောက်ပြီး စစ်အုပ်စုနဲ့ စစ်အုပ်စုထောက်တိုင်တွေရဲ့ လုပ်ငန်းတွေ၊ ပိုင်ဆိုင်မှုတွေ၊ စက်ရုံတွေကိုလည်း စုံစမ်းပြီး တိုက်ခိုက်ဖျက်စီးနိုင်တယ်။

လက်နက်ကတော့ တုတ်၊ ဓား၊ လေးခွ၊ ဂျင်ကလိ၊ မိုလိုတော့၊ လေးမြားလို ရရာလက်နက်ကစပြီး ဖြစ်နိုင်ရင် သေနတ်အထိရှာသုံးနိုင်တယ်။ ဓာတုဗေဒကျွမ်းကျင်သူတွေပါရင် လက်လုပ်ဖောက်ခွဲရေးပစ္စည်းလုပ်နည်းတွေကို anarchist cookbook လို စာအုပ်မျိုးကနေ လေ့လာနိုင်တယ်။ လက်နက်အင်အားက ဘယ်လိုဖြစ်ဖြစ် ကွာမှာဖြစ်တဲ့အတွက် ရင်ဆိုင်မတိုက်ဘဲ အပေါ်မှာပြောခဲ့သလို အလစ်အငိုက်ဖမ်း အမြန်တိုက် အမြန်ဆုတ်တဲ့နည်းကို အားပြုရမယ်။

တိုက်ခိုက်မှုတွေရဲ့ ရည်ရွယ်ချက်က စစ်တပ်ကို တစ်ချီတည်းနဲ့ ဖြိုပစ်ဖို့မဟုတ်ဘဲ ဘယ်အချိန်မှာမဆို တိုက်ခိုက်ခံရနိုင်တ‌ယ်ဆိုတဲ့စိတ်နဲ့ အမြဲ တထိတ်ထိတ်တလန့်လန့်နဲ့ အနားမရဖြစ်နေပြီး စစ်ပန်းအောင်၊ လုံးပါးပါးအောင် လုပ်ဖို့ဖြစ်တဲ့အတွက် ကိုယ့်အင်အားကိုလည်း ချွေတာရမယ်။ အစောပိုင်းမှာ လွယ်ကူတဲ့တိုက်ခိုက်မှုတွေက စလုပ်ပြီး နောက်ပိုင်းအတွေ့အကြုံနဲ့ လက်နက်အားကောင်းလာမှ ပိုခက်ခဲရှုပ်ထွေးတာတွေကို လုပ်သင့်တယ်။ အသေးစိတ်နည်းစနစ်တွေကတော့ အခြေအနေအချိန်အခါပေါ်မူတည်မှာ ဖြစ်တဲ့အတွက် လက်တွေ့လှုပ်ရှားရင်းနဲ့ပဲ သင်ယူသွားရမယ်။

နောက်ဆုံးပြောစရာရှိတာတစ်ခုက ဒီလိုတိုက်စစ်ပြန်တိုက်လိုက်ရင် ဖက်ဆစ်သ‌န္ဓေပါလာတဲ့စစ်တပ်ရဲ့ လူနေရပ်ကွက်ထဲ ဝင်ရမ်းတာကို လျော့အောင်လုပ်နိုင်မယ်လို့ အာမမခံနိုင်ဘူး။ ဒါပေမဲ့ အခုအချိန်မှာ စစ်တပ်ကို သူနာကိုယ်နာ ပြန်ချမလား၊ စစ်တပ်ကို ပြန်မချဘဲ အေးအေးဆေးဆေး ငြိမ်ခံနေလိုက်မလားဆိုတာ ရွေးရမယ့်အချိန် ဖြစ်နေပါပြီ။ ဒီစာကတော့ မပြည့်စုံပေမယ့် ပြန်ချမယ့် ညီအစ်ကိုတွေအတွက် အထောက်အကူပြုဖို့ မျှော်လင့်တယ်။ ညီအစ်ကိုတွေ ဘေးကင်းပါစေ။ ဒလန်အခေါ်ခံရခြင်းက ကင်းဝေးကြပါစေ။
