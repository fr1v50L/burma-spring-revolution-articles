---
title: ရံဖန်ရံခါတွင် အကြမ်းဖက်မှု(Violence)က အဖြေဖြစ်နေနိုင်ခြင်း
author: BBP - Resistance
date: March 9, 2021
---

(Foreign Policy မှ Kai Thaler ၏ Violence Is Sometimes the Answer ကို ဘာသာပြန်သည်)

ဆန္ဒပြ‌သူတွေက ရဲတွေနဲ့တိုက်ခိုက်တာ၊ ယာဉ်တွေကိုမီးရှို့တာ၊ ဒါမှမဟုတ် ပြတင်းပေါက်မှန်တွေရိုက်ခွဲတာတို့ လုပ်လာတိုင်းမှာ အန္တရာယ်ကင်းရာကနေ ပြောနေကြစကားတချို့ ရှိပါတယ်။ "သူတို့ဘာလို့ ဂန္ဒီတို့၊ မင်ဒဲလားတို့၊ မာတင်လူသာကင်းတို့လို့ အကြမ်းမဖက်ဘဲ မလှုပ်ရှားနိုင်ရတာတာလဲ" ဆိုပြီး။ နွေရာသီကစပြီး ကမ္ဘာအနှံ့ အစိုးရဆန့်ကျင်ရေးဆန္ဒပြမှုတွေ ပြင်းထန်လာတာနဲ့အမျှ ဒီကြားနေကြအသံကို ပြန်ကြားလာရပါတယ်။ ကုလသမဂ္ဂအတွင်းရေးမှုးချုပ် António Guterres ကတောင် အစိုးရတွေကို လွတ်လပ်စွာစုဝေးခွင့်နဲ့ ပြောဆိုခွင့်တွေကို ခွင့်ပြုဖို့သတိပေးရင်း ဆန္ဒပြသူတွေကိုလည်း "ဂန္ဒီ၊ မာတင်လူသာကင်းနဲ့ အခြားအကြမ်းမဖက်လှုပ်ရှားမှုခေါင်းဆောင်တွေရဲ့ နည်းလမ်းကိုလိုက်ကြပါ" လို့ ပြောခဲ့ပါတယ်။

ဒါက လိုတစ်မျိုး မလိုတစ်မျိုး စံနှစ်ခုကိုင်စွဲရာ ရောက်ပါတယ်။ အင်အားကြီးပြီး လက်နက်အပြည့်အဝတပ်ဆင်ထားတဲ့ အစိုးရတပ်ဖွဲ့တွေရဲ့ တိုက်ခိုက်မှုအောက်မှာတောင် ဆန္ဒပြသူတွေကို အကြမ်းမဖက်ဆက်ရှိနေဖို့ မျှော်လင့်ကြတယ်။ ဒါပေမဲ့ ဆန္ဒပြသူတွေက ဘယ်လိုပဲအကြမ်းမဖက်ပါစေ အစိုးရတွေကတော့ သူတို့ကို အမြဲ လူဆိုးသူခိုးဂျပိုးတွေအဖြစ် ပုံဖော်ပြီး အကြမ်းဖက်နှိမ်နင်းမှုအတွက် အကြောင်းပြချက်ပေးကြတာပါပဲ။ မာတင်လူသာကင်းကိုတောင် အက်ဖ်ဘီအိုင်(FBI)က အကြမ်းဖက်ဖို့ လှုံ့ဆော်တယ်လို့ စွပ်စွဲခဲ့ဖူးပါတယ်။

အစိုးရလုံခြုံရေးတပ်ဖွဲ့တွေက ကျည်ဆံအစစ်တွေအစား ရာဘာကျည်ဆံ၊ မျက်ရည်ယို‌‌ဗုံးနဲ့ တခြား"မသေစေနိုင်လောက်တဲ့"လက်နက်တွေသုံးတာနဲ့ပဲ အင်အားအလွန်အကျွံမသုံးဘူးလို့ ယူဆကြပါတယ်။ ဒါပေမဲ့ ဆန္ဒပြသူတွေကျတော့ ခဲတစ်လုံးလောက် ပစ်လိုက်တာနဲ့ပဲ အကြမ်းဖက်တယ်လို့ တံဆိပ်ကပ်၊ အပစ်တင်ခံရပြီး ပိုပြင်းထန်တဲ့ဖိနှိပ်မှုတွေနဲ့တောင် ဆီ‌လျှော်သလိုဖြစ်သွားပါတယ်။ အကြမ်းဖက်မှုမှန်သမျှကို ဆန့်ကျင်ပါတယ်လို ကြွေးကြော်တဲ့သူတွေက နိုင်ငံတော်(state)ရဲ့ အကြမ်းဖက်မှုတွေကိုတော့ ပုံမှန်လိုသဘောထားပြီး ခွင့်လွှတ်တောင် ပေးကြပါသေးတယ်။ သို့ပေမယ့် ဆန္ဒပြသူတွေဘက်က (အစိုးရပိုင်)ပစ္စည်းတစ်ခုဖျက်စီးတာ၊ ရဲတွေရဲ့ရက်စက်ကြမ်းကြုပ်မှုကို ခုခံတာလိုမျိုး အထိန်းအကွပ်နဲ့အင်အားသုံးတာနဲ့ပဲ လှုပ်ရှားမှုတစ်ခုလုံးကို အပြစ်တင်ဖို့ အကြောင်းပြချက်ဖြစ်သွားပါတော့တယ်။

လူအများစုလိုပဲ ကျနော်လည်း အကြမ်းမဖက်ရေးကို စံနမူနာအနေနဲ့ ထောက်ခံပါတယ်။ အစိုးရဘက်သားတွေရဲ့ ဖိနှိပ်မှုအောက်မှာတော့ ဒီစံနမူနာအတိုင်း မလုပ်နိုင်တာမျိုး ဖြစ်နိုင်ပါတယ်။ ကိုယ့်ဘက်ကစပြီး အကြမ်းဖက်တာကို ဆန့်ကျင်နိုင်ပေမယ့် မိမိကိုယ်ကို ခုခံကာကွယ်ဖို့ အကြမ်းဖက်တာကိုတော့ လျော်ကန်ကြောင်း လက်ခံရပါမယ်။ အရေးကိစ္စတစ်ခုက မျှော်လင့်ချက်ကင်းမဲ့နေတဲ့အချိန်မှာတောင် နောင်အနာဂတ်မှာ အပြောင်းအလဲ ဖြစ်လာနိုင်မလားဆိုပြီး ထိခိုက်ခံစားနေမယ့်အစား ပြန်လည်ခုခံတိုက်ခိုက်တာက အကျိုးသက်ရောက်မှုတစ်စုံတစ်ခုရှိတယ်လို့ ခံစားရပြီး ကိုယ့်ကိုယ်ကိုယ်လေးစားမှု ရနိုင်ပါတယ်။

အကြမ်းမဖက်ဖို့ တိုက်တွန်းမှုတွေက အများအားဖြင့် အနောက်တိုင်းဒီမိုကရေစီနိုင်ငံတွေမှာ နေထိုင်သူတွေဆီက လာတတ်ပါတယ်။ ဒီနိုင်ငံတွေမှာ အစိုးရရဲ့ ပြည်တွင်းအကြမ်းဖက်နှိမ်နင်းမှုက အကန့်အသတ်ရှိပြီး လူမည်းတွေ၊ အရှေ့အလယ်ပိုင်းကလာသူတွေလိုမျိုး လူနည်းစုတွေအပေါ်ကိုပဲ ပစ်မှတ်ထားတတ်ပါတယ်။ ဆန္ဒပြတာအပြင် တရားစွဲတာ ရွေးကောက်ပွဲမှာ မဲပေးတာတို့ကိုလည်း လုံလုံခြုံခြုံလုပ်နိုင်ပါတယ်။ ဒါပေမဲ့ ကမ္ဘာတလွှားမှာတော့ လိုအပ်ရင်အကြမ်းဖက်မယ်ဆိုတဲ့ ဆန္ဒပြမှုတွေက တစ်ခါတစ်လေမှာ အစိုးရအပြောင်းအလဲဖြစ်ဖို့ ဒီမိုကရေစီဖော်ဆောင်ဖို့ ပိုပြီးထိရောက်တတ်ပါတယ်။ ဥပမာ အီဂျစ်က အာရပ်နွေဦးလို ယူကရိန်းက မိုင်ဒန်လှုပ်ရှားမှု(Euromaidan)လိုမျိုး အကြမ်းမဖက်ခုခံရေးအားပေးသူတွေက အောင်မြင်မှုအဖြစ် ကြွေးကြော်ကြတဲ့ကိစ္စရပ်တွေကလည်း အမှန်တကယ်မှာတော့ လုံခြုံရေးအဖွဲ့တွေအစိုးရကို စွန့်ခွာသွားစေတဲ့ မဟာဗျူဟာကျကျ အကြမ်းဖက်မှုတွေ ပါဝင်ပါတယ်။

ဒီမိုကရေစီနိုင်ငံတွေမှာတောင်မှ အင်အားသုံးတာက အသုံးဝင်ပါသေးတယ်။ ချီလီမှာဆိုရင် အကြမ်းမဖက်နည်းလမ်းတွေအပြင် ဆန္ဒပြသူတွေက ရဲတွေနဲ့တိုက်ခိုက်ဖို့၊ အဆောက်အဦတွေ မီးရှို့ပစ်ဖို့ ဝန်မလေးတာကြောင့် အစိုးရဘက်က ကြီးကြီးမားမားအလျှော့ပေးတာတွေ လုပ်ခဲ့ရပါတယ်။ ဘိုလစ်ဗီးယားမှာဆိုရင်လည်း နောက်ဆက်တွဲဖြစ်လာတဲ့ လက်ယာစွန်းစစ်တပ်အာဏာသိမ်းမှုကို လူတွေကမကျေနပ်ကြပေမယ့် မဲလိမ်တယ်ဆိုပြီးစွပ်စွဲပြီးဆန္ဒပြသူတွေရဲ့အကြမ်းဖက်မှုတွေကြောင့်သာ သမ္မတ Evos Morales က ဆင်းပေးခဲ့ရတာပါ။

ဆန္ဒပြသူတွေကို အစဉ်အမြဲအကြမ်းမဖက်ဖို့ တိုက်တွန်းတာတွေဟာ ဆန္ဒပြသူတွေကသာ ပြန်တိုက်ခဲ့ရင် နိုင်ငံတော်ရဲ့အကြမ်းဖက်မှုက လက်ခံနိုင်စရာ ပုံမှန်ကိစ္စပဲဆိုတဲ့ အယူအဆမျိုးအထိ ဖြစ်သွားနိုင်ပါတယ်။ ဆန္ဒပြသူတွေက လုံခြုံရေးအဖွဲ့တွေရဲ့ စတင်တိုက်ခိုက်မှုကို ခံရတော့မှ ပြန်အကြမ်းဖက်တဲ့အခါမှာတောင် "နှစ်ဖက်စလုံး" က "ပဋိပက္ခဖြစ်စဉ်" မှာ အကြမ်းဖက်ကြတယ်လို့ ပုံဖော်ကြပါတယ်။ လက်နက်ချင်းမညီမျှဘဲ ဆန္ဒပြသူတွေအချင်းချင်း အကြမ်းဖက်မှုကို ရှုံ့ချတာရှိ‌နေရင်တောင် ဒီလိုပဲပုံဖော်ခံရပါတယ်။ လက်နက်အပြည့်အစုံနဲ့ သေချာလေ့ကျင့်ထားတဲ့ လုံခြုံရေးအဖွဲ့တွေကို အကြမ်းမဖက်ဖို့ တာဝန်ယူခိုင်းရမယ့်အစား ဆန္ဒပြသူတွေကိုပဲ အကြမ်းမဖက်ရေးအတွက် စတေးခိုင်းကြပါတယ်။ ပြင်သစ်လို လစ်ဘရယ်ဒီမိုကရေစီနိုင်ငံက လုံခြုံရေးအဖွဲ့တွေက ဆန္ဒပြသူတွေအပေါ်မှာ မမျှမတအကြမ်းဖက်နှိမ်နင်းမှုလုပ်လာရင်တောင် ဆန္ဒပြသူတွေထက် စနစ်တကျဖွဲ့စည်းထားပြီး အင်အားကြီးတဲ့ နိုင်ငံတော်(အစိုးရ)မှာသာ တာဝန်ရှိပါတယ်။

အဝေးကနေပြီး အကြမ်းမဖက်ခုခံဖို့ ဟောပြောနေတာက တကယ်လက်တွေ့ဆန္ဒပြနေသူတွေထက်တောင် သူတို့အခြေအနေနဲ့ ဘယ်လိုဗျူဟာသုံးသင့်ကြောင်း ပိုသိနေတယ်ဆိုပြီး ယူဆနေတာပါပဲ။ ဆန္ဒပြသူတွေက သူတို့ရင်ဆိုင်ရနိုင်တဲ့အခက်အခဲတွေကို သိကြပါတယ်။ ဟောင်ကောင်ဆန္ဒပြသူတွေဟာ တရုတ်ရဲ့ Tienanmen ရင်ပြင်ဖြိုခွဲမှုအကြောင်း ကောင်းကောင်းသိပါတယ်။ ဒါပေမဲ့ လွတ်လပ်ခွင့် ချုပ်ငြိမ်းသွားမယ့်အန္တရာယ်ကိုလည်း သိကြပါတယ်။ အခုဟောင်ကောင်က Tienanmen ဝါရင့်တစ်ယောက်ရဲ့ စကားအတိုင်းဆိုရင် "ဒါသာပျက်စီးလောင်ကျွမ်းသွားမယ်ဆိုရင် သူတို့ကလည်း အတူတူပျက်စီးလောက်ကျွမ်းသွားဖို့ အသင့်ပဲ" လို့ဆိုပါတယ်။ ဟောင်ကောင်သားတွေက ရှင်းကျန်းပြည်နယ်မှာ ဝီဂါမူဆလင်တွေကို စောင့်ကြည့်တာနဲ့ အစုလိုက်အပြုံလိုက်ထိန်းသိမ်းထားတာတွေကို ရည်ညွှန်းပြောဆိုဖူးပါတယ်။ သူတို့က တရုတ်အစိုးရဘာ‌တွေလုပ်နိုင်သလဲဆိုတာ သိကြပါတယ်။ သူတို့သာ အကြမ်းနည်းနဲ့ဖြစ်ဖြစ် ပြန်လည်မတိုက်ခိုက်ဘူးဆိုရင် သူတို့ရပိုင်ခွင့်တွေ နင်းချေခံရမယ်လို့လည်း ယုံကြည်ကြပါတယ်။

လှုပ်ရှားမှုတစ်ခုရဲ့ စတင်ချိန်မှာ အကြမ်းမဖက်ခုခံမှုက အောင်မြင်နိုင်မလားဆိုတာ မသိနိုင်သေးပါဘူး။ အကြမ်းမဖက်လှုပ်ရှား‌သူတွေက နိုင်ငံတော်ရဲ့ အကြမ်းဖက်မှုကို ရင်ဆိုင်ဖို့ စိတ်ပိုင်းဆိုင်ရာအရ ပြင်ဆင်လေ့ကျင့်ထားတတ်ကြပါတယ်။ ဒါပေမဲ့ ဖိနှိပ်မှုတွေ အရှိန်မြင့်လာတာနဲ့အမျှ အကြမ်းမဖက်လမ်းစဉ်ရဲ့ ထိရောက်မှုကို မေးခွန်းထုတ်လာတာ၊ ပြန်ခုခံတိုက်ခိုက်သင့်မသင့် စဉ်းစားလာတာက ပုံမှန်ပါပဲ။ ဟောင်ကောင်ဆန္ဒပြသူတွေဟာ ရဲတွေရဲ့လူမဆန်တဲ့ဖြိုခွဲမှုတွေ‌ဖြစ်လာပြီး‌နောက်မှသာ "ငါတို့ဆက်ပြီးငုံ့မခံနိုင်တော့ဘူး" ဆိုပြီး တုတ်တွေ ခဲတွေ ဓာတ်ဆီ‌‌ပုလင်းဗုံးတွေကိုင်စွဲပြီး အကြမ်းဖက်လာကြတာပါ။

မြေပြင်အခြေအနေမှာ လှုပ်ရှားမှုတစ်ခုထဲ ပါဝင်သူတွေအနေနဲ့ အကြမ်းမဖက်တာနဲ့ အကြမ်းဖက်ခုခံတာ ဘယ်နည်းလမ်းက ဦးတည်ချက်ကိုရောက်ဖို့ ပိုကောင်းမလဲဆိုတာ ဆွေးနွေးငြင်းခုန်တာ ကောင်းပါတယ်။ အပြင်ဘက်ကလူတွေအနေနဲ့ကတော့ ဆန္ဒပြသူတွေအနေနဲ့ အကြမ်းမဖက်ခင်မှာ ဘယ်လောက်ကြာကြာ အရိုက်အနှက်ခံနေဖို့၊ ဘယ်လောက်ကြာကြာ သူတို့မိတ်ဆွေအပေါင်းအသင်းတွေ အသတ်ခံရတာကြည့်နေဖို့ဆိုပြီး ဝင်ပြောခွင့် မရှိပါဘူး။

လူတွေအနေနဲ့ ဂန္ဒီနဲ့ မာတင်လူသာကင်းက သူတို့သူရဲကောင်းတွေပါလို့ ပြောဖို့လွယ်ပေမယ့် အကြမ်းမဖက်ခုခံရေးသင်္ကေတပုဂ္ဂိုလ်တွေက လူတွေထင်သလောက် အကြမ်းဖက်မှုကို ပြင်းပြင်းထန်ထန် မဆန့်ကျင်ပါဘူး။ ပြည်သူ့အာဏာဖီဆန်ရေး(Civil Disobedience) လက်ကမ်းစာစောင်ကိုရေးခဲ့တဲ့ ဟင်နရီဒေးဗစ်သော်ရိုးဆိုရင် ကျွန်စနစ်ဖျက်သိမ်းရေးအတွက် အကြမ်းဖက်သူပုန်ထခဲ့တဲ့ John Brown ကို အချိန်ကုန်ခံ မှင်ကုန်ခံပြီး ထောက်ခံခဲ့ပါတယ်။

သော်ရိုးလိုပဲ ဂန္ဒီကလည်း သူကိုယ်အကြမ်းမဖက်ရေးကို နှစ်မြှုပ်ပြီးလုပ်ခဲ့ပြီး ကိုယ်ကျင့်တရားအရအသင့်လျော်ဆုံးလို့ ယူဆခဲ့ပေမယ့် တခြားသူတွေအကုန်လုံး သူတို့ပဲအနစ်နာခံပြီး မလုပ်နိုင်တာကို လက်ခံခဲ့ပါတယ်။ အသေခံပြီး အကြမ်းမဖက်ခုခံဖို့ထိမလုပ်နိုင်ရင် ကိုယ့်ကိုယ်ကိုယ်ခုခံဖို့ အကြမ်းဖက်ခုခံတာက သူရဲဘောကြောင်နေတာထက် ပိုကောင်းတယ်လို့ ဂန္ဒီက ယူဆပါတယ်။

မာတင်လူသာကင်းဆိုရင်လည်း သေနတ်တွေပိုင်ဆိုင်ပြီး မိမိကိုယ်ကိုကာကွယ်ရေးအတွက် အကြမ်းဖက်ဖို့ အားပေးခဲ့ပါတယ်\*။ မင်ဒဲလားဆိုရင် အကြမ်းမဖက်ခုခံရေးရဲ့ သင်္ကေတမဖြစ်ခင် သူပုန်ဖြစ်ခဲ့ပြီး အကြမ်းဖက်လှုပ်ရှားမှုကို ထောက်ခံခဲ့ပါတယ်။ ရှေးရိုးစွဲဝေဖန်သူတွေက မင်ဒဲလားကို မာတင်လူသာကင်းနဲ့ ဂန္ဒီလို ဖြစ်ဖို့ ဆန္ဒရှိကြပေမယ့် တောင်အာဖရိကမှာ အကြမ်းဖက်မှုရဲ့ ခြိမ်းခြောက်မှုက အပါသိုက်အစိုးရကို စေ့စပ်ညှိနှိုင်းဖို့ တွန်းအားပေးရာမှာ အရေးပါပါတယ်။

အကြမ်းမဖက်ခုခံရေး အားပေးသူတွေအတွက် ပိုပြီးပြဿနာရှိတာကတော့ အကြမ်းမဖက်ရေးသည် ပိုမိုထိရောက်မှုရှိတယ်ဆိုတဲ့ အထောက်အထားတွေက မေးခွန်းထုတ်စရာ ဖြစ်နေတာပါပဲ။ အကြမ်းမဖက်ခုခံရေးနဲ့ပတ်သက်တဲ့ လေ့လာမှုတွေကို Erica Chenoweth နဲ့ Maria Stephan တို့ရဲ့ ပြည်သူ့ခုခံမှု ဘာကြောင့်အလုပ်ဖြစ်သလဲ(Why Civil Resistance Works) စာအုပ်က အားသစ်လောင်းပေးခဲ့တယ်။ ဒီစာအုပ်မှာ အကြမ်းမဖက်လှုပ်ရှားမှုတွေက ပျမ်းမျှအားဖြင့် အောင်မြင်မှုရနိုင်ချေ ပိုများကြောင်း ရေးထားတယ်။

ဒါပေမဲ့ လှုပ်ရှားမှုအများအပြားက အကြမ်းမဖက်လူထုဆန္ဒပြပွဲတွေနဲ့ ပိုပြီးကြမ်းတမ်းတဲ့ အစွန်းရောက် (radical) အဖွဲ့တွေရဲ့ တုတ်တွေ ခဲတွေ ဓာတ်ဆီပုလင်း‌ဗုံးတွေသုံးတဲ့ စုပေါင်းအကြမ်းဖက်မှုတွေ ရောနေတယ်။ Chenoweth တို့ မကြာသေးခင်က ဝန်ခံထားသလိုပဲ အစွန်းရောက်အဖွဲ့တွေရဲ့ အကျိုးသက်ရောက်မှုက မျိုးစုံကွဲပြားတယ်။ တစ်ခါတစ်ရံမှာ ဆန္ဒပြသူတွေရဲ့ အကြမ်းဖက်မှုက ပြောင်းပြန်အကျိုးသက်ရောက်မှုဖြစ်ပြီး လူထုဆီကနေ ကင်းကွာသွားစေတယ်။ ဒါပေမဲ့ တချို့အချိန်တွေမှာ အစိုးရက တရားမဝင်ဘူး အကျင့်ပျက်ခြစားနေတယ်၊ ဆန္ဒပြသူဘက်က တရားမျှတတယ်လို့ မြင်ကြတဲ့အခါ အကြမ်းဖက်မှုက ပြဿနာတစ်စုံတစ်ရာမဖြစ်စေဘဲ ဆန္ဒပြသူတွေရဲ့အရေးကိုပါ ထောက်ခံမှုပိုလာနိုင်တယ်။ အာဏာရှင်ဆန်တဲ့ အခြေအနေတွေမှာဆိုရင် လုံခြုံရေးအဖွဲ့တွေအပေါ် အတိုင်းအတာတစ်ခုထိ အကြမ်းဖက်ခုခံမှုသာမရှိရင် ဆန္ဒပြသူတွေကို လမ်းပေါ်ကနေ အလွယ်တကူမောင်းထုတ်ပစ်နိုင်တာကြောင့် ရေရှည်ဆန္ဒပြဖို့ မဖြစ်နိုင်တာမျိုး ရှိနိုင်တယ်။

စာရင်း‌ဇယားနဲ့လေ့လာမှုတွေက အချက်အလက်ကောင်းတွေပေါ်မှာ အခြေခံပြီး အကြမ်းမဖက်ခုခံမှုသည် ပိုပြီးထိရောက်ကြောင်း တွေ့ရှိထားရင်တောင် ကျယ်ပြန့်တဲ့ဥပဒေသတစ်ရပ်အနေနဲ့ နေရာတိုင်း အသုံးမချနိုင်ပါဘူး။ သီးခြား နိုင်ငံရေး၊ လူမှုရေး အခြေအနေတွေကို ထဲထဲဝင်ဝင်မသိဘဲ ဆန္ဒပြသူတွေကို အကြမ်းမဖက်တာက ပိုထိရောက်တယ်လို့ပြောတာဟာ တာဝန်ယူမှုကင်းမဲ့ရာရောက်ပါတယ်။ အဲဒါက ကျင့်ဝတ်ပိုင်းဆိုင်ရာ အကြောင်းပြချက်သက်သက်ပါ။ သက်သေအထောက်အထားပေါ်မှာ အခြေမခံပါဘူး။

ခြောက်ပစ်ကင်းသဲလဲစင်နေတဲ့လောကကြီးမှာဆိုရင်တော့ ဆန္ဒပြသူတွေရော အစိုးရတွေကပါ အကြမ်းဖက်မှုကို သုံးစွဲကြမှာ မဟုတ်ပါဘူး။ ဒါပေမဲ့ အာဏာရှင်ဆန့်ကျင်ရေး ဆန္ဒပြသူတွေဟာ အကြမ်းဖက်ဖိနှိပ်တဲ့အစိုးရအောက်ကလွတ် သူတို့အတွက် တခြားရွေးချယ်စရာလမ်းမရှိတော့ဘူးဆိုရင် လူတတ်ကြီးလုပ်ပြီး (အကြမ်းမဖက်ဖို့)ဆုံးမနေမယ့်အစား သူတို့နဲ့ တစ်သားတည်းရပ်တည်ပြီး အစိုးရကိုဖိအားပေးတာက သူတို့လှုပ်ရှားမှုကို အကောင်းဆုံး ထောက်ပံ့ပေးတာပါပဲ။

မူရင်းဆောင်းပါးကို [ဤနေရာ](https://foreignpolicy.com/2019/12/05/hong-kong-protests-chile-bolivia-egypt-force-police-violence-is-sometimes-the-answer/)တွင် ဖတ်ရှုနိုင်ပါသည်။
