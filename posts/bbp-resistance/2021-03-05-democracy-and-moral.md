---
title: ငြိမ်းချမ်းရေး-ကျင့်ဝတ်
author: BBP - Resistance
date: March 5, 2021
---

ကျနော်တို့က ဒီအချိန်မှာ ငြိမ်းချမ်းရေးစကားတွေကို ပြောတာမျိုးတွေ ကြားရတယ်။ နိုင်ငံရေးအရဆို Dialogue ပေါ့ဗျာ။ ဆွေးနွေးညှိနှိုင်း အဖြေရှာရေးနဲ့ နိုင်ငံရေးကို ရှေ့ဆက်မယ်ပေါ့။ ဒီနေရာမှာ ကျနော် ရှင်းရှင်းလင်းလင်း ပြောပြထားချင်တာ တစ်ခုရှိတယ်။ အဲ့ဒါကတော့ ဒေါ်အောင်ဆန်းစုကြည် လက်ထက် တောက်လျှောက် ဖွင့်ဆိုခဲ့တဲ့ ဒီမိုကရေစီ ဟာ ဆွေးနွေးညှိနှိုင်း အဖြေရှာခြင်းဆိုတဲ့ အဓိပ္ပါယ် ဖွင့်ဆိုမှုဟာ သိပ်ကို မှားယွင်းတဲ့ နိုင်ငံရေး ဖွင့်ဆိုချက်ပဲ။ ကျနော် ဒီမှာ သခင်သန်းထွန်းရဲ့ အတွေးအခေါ်ကို ကိုးကားတယ်။ သခင်သန်းထွန်းဟာ မဆလရဲ့ ဆွေးနွေးမယ်အဖြေရှာမယ်ဆိုတာကို သတိပေးပြီး ပြောခဲ့တယ်။ စစ်တပ်ဟာ သူ့ရဲ့ လူမျိုးကြီးဝါဒ၊ ဓနရှင်ဝါဒ၊ စစ်ဝါဒနဲ့ ပေါင်းစည်းထားတဲ့ အတွက်ကြောင့် စစ်တပ်ဖက်က ပြောတဲ့ ငြိမ်းချမ်းရေး ကတိစကားတွေဟာ အလိမ်အညာသာဖြစ်တယ်ဆိုတာကို ကျနော် အတိအလင်းပြောလိုတယ်။ ဒီလို ပြောခြင်းအားဖြင့် ကျနော်တို့ရဲ့ လက်ရှိနိုင်ငံရေးဖြစ်စဉ်မှာ စစ်တပ်နဲ့ စေ့စပ်ညှိနှိုင်းရေး လမ်းစဉ်တစ်ခုလုံးကို ဖယ်ရှားပစ်ရမယ်။ စကားပြန်စပ်ရရင် ဒေါ်အောင်ဆန်းစုကြည် လက်ထက်မှာ "ဒီမိုကရေစီရဲ့ Due processes တွေဟာ ဆွေးနွေးညှိနှုင်း အဖြေရှာခြင်း" ဖြစ်တယ်လို့ အမြဲတမ်းပြောတယ်။ ဒီနေရာမှာ ဒေါ်အောင်ဆန်းစုကြည်ဟာ မှားခဲ့တယ်လို့ ကျနော် အတိအလင်းဆိုတယ်။ ဒီလိုပဲ တိုင်းရင်းသားတွေ တောက်လျှောက်မှားခဲ့ကြတယ်။ ဒါဟာ "ကျင့်ဝတ်ဆိုင်ရာ ပြဿနာကို နိုင်အောင် မကိုင်တွယ်နိုင်ခဲ့လို့ပဲ" ဖြစ်တယ်။

ကျနော်တို့ နိုင်ငံဟာ စစ်အာဏာရှင်စနစ်အောက်ကနေ ဘယ်တုန်းကမှ မရုန်းထွက်ခဲ့နိုင်ဘူး။ ကျင့်ဝတ်ဆိုင်ရာ ပြဿာနာတွေကိုလည်း ကောင်းကောင်း မကိုင်တွယ် ခဲ့ဘူး။ ဒီလို မကိုင်တွယ်နိုင်ခဲ့တာဟာလည်း ကိုလိုနီစနစ်အမွေဆိုးကြောင့်လို့ ဆိုရင်လည်း ရနိုင်မယ်။ ကိုလိုနီ စနစ်အောက်က တိုင်းပြေဟာ ပို့စ်ကိုလိုနီယယ်မှာပါ ပြဿနာတွေ တစ်လှေကြီးနဲ့ ကျန်ခဲ့တတ်တာဟာ အမှန်တရားဖြစ်တယ်။ ဒီအဆိုကို ယနေ့ကမ္ဘာရဲ့ အခြေခံယူဆချက်ဖြစ်တဲ့ "ကူးသန်းရောင်းဝယ်ရေး" ဆိုင်ရာ David Ricardo ရဲ့ Trade Theory နဲ့ ယှဉ်ပြောချင်တယ်။ Ricardo ရဲ့ Trade Theory သဘောတရားဟာ ကမ္ဘာကြီးရဲ့ အတိုးတက်ဆုံး အမေရိကမှာ ရှိတဲ့ Silicon Valley က အလုပ်သမားတစ်ဦးနဲ့ မြန်မာနိုင်ငဲမှာ ရှိတဲ့ ဆေးလိပ်ခုံအလုပ်သမလေးတစ်ဦးဟာ လွတ်လပ်စွာ ကူးသန်းရောင်းဝယ်မှုအောက်မှာ အတူတကွ တိုးတက်လာနိုင်မယ်လို့ ယုံကြည်မှု အပေါ်မှာ အခြေခံတယ်။ ဒီ Theory ဟာ သိပ်ကို မှားယွင်းမှန်း ခင်ဗျားတို့ လွယ်လွယ် သဘောပေါက်နိုင်တယ်။ ဒီလိုဆိုရင် ကျနော်တို့ ပို့စ်ကိုလိုနီယယ် နိုင်ငံတွေဟာ ကိုလိုနီပြုကျင့်ထားတဲ့ နိုင်ငံတွေကို ယှဉ်နိုင်စရာကို မရှိတော့ဘူးလို့ ကျနော်က အဆိုပြုတယ်။

ကိုလိုနီပြုကျင့်ခံရတဲ့ တိုင်းပြေတွေဟာ ဒီနေရာမှာ ကျနော် ပြောတဲ့ ကျင့်ဝတ်ဆိုင်ရာ ပြဿနာဟာ ပေါ်လာတော့တာပဲ။ လူကိုလူချင်းမြင်တတ်တဲ့အကျင့်တွေ ပျောက်ပြီး Ethno-Nationalism တွေ အားကောင်းလာတော့တယ်။ ငါတို့ လူမျိုး၊ ငါတို့ ဘာသာ၊ ငါတို့ နိုင်ငံ၊ ငါတို့ ဆိုတဲ့ အခြေခံပေါ်မှာ မူတည်ပြီး နိုင်ငံရေးဆိုင်ရာ သဘောတရားတွေ ပျံ့နှံ့လာတော့တယ်။ တစ်ဖက်စောင်းနင်းဖြစ်နေတဲ့ လူမှုစီးပွားရေးစနစ်တစ်ခုမှာ ကျနော်တို့ဟာ ဒီလို လူမျိုးရေးအခြေခံတဲ့ ပြဿနာတွေ ပေါ်ပေါက်တတ်စမြဲဖြစ်တယ်။ ဒီလိုဖြစ်ရခြင်းဟာ နားလည်ပေးလို့ရတဲ့ အခြေအနေတစ်ရပ်ဖြစ်တယ်လို့ Burma Research Society ကို တည်ထောင်ခဲ့တဲ့ J.S.Furnivall ဟာ ပြောခဲ့တယ်။ ဒါဆို ကျနော်တို့ရဲ့ ပြဿနာဟာ ရှင်းလင်းသွားပြီလို့ ကျနော်ယူဆတယိ။ ကျနော်တို့ရဲ့ ပြဿနာဟာ လူမျိုးရေးအခြေခံ အမျိုးသားရေးစိတ်ကြောင့် ဖြစ်တယ်ဆိုတာဟာ ရှင်းရှင်းလင်းလင်းပေါ်လာခဲ့ပြီဖြစ်တယ်။ ဒါကို ဗိုလ်ချုပ်အောင်ဆန်း ကိုယ်တိုင်တောင် မကျော်နိုင်ခဲ့ဘူး။ Burmanization ဟာ ဗိုလ်ချုပ်စခဲ့တဲ့ လမ်းစဉ်ဖြစ်တယ်။ ကိုလိုနီခေတ်စီးပွားရေးကို အပြီးသတ်ချေမှုန်းနိုင်ဖို့ စခဲ့တဲ့ လမ်းစဉ်ဟာ ကျနော်တို့ကို စစ်ကျွန်သက်တမ်း ရှည်စေခဲ့တာဖြစ်တယ်။

ဒီလိုရှည်ရှည်ဝေးဝေးပြောရတဲ့ အကြောင်းဟာ ကျနော့်မှာ နှစိချက်ရှိတယ်။ တစ်ချက်က ဗမာတွေကို ကိုယ်စားပြုချင်လို့၊ နောက်တစ်ချက်ကတော့ တိုင်းရင်းသားတွေကို ဦးတည်ချင်လို့ ဖြစ်တယ်။ ကျနော်တို့ စစ်တပ် စတည်ထောင်ကတည်းက စစ်တပ်သည် တိုင်းပြေရဲ့ မဏ္ဍိုင်ဖြစ်တယ်။ စစ်တပ်သည် ဗမာလူမျိုးကြီးဝါဒကို ကိုင်စွဲမှသာလျှင် ပြည်ပ (ကိုလိုနီ) ရန်ကို ကာကွယ်နိုင်လိမ့်မယ် ဆိုတဲ့ အခြေံယူဆချက်အပေါ်မှာ တည်ထောင်ခဲ့တာဖြစ်တယ်။ ဒီလိုတည်ထောင်ခဲ့တဲ့ အခြေခံယူဆချက်ကိုယ်တိုင်ဟာ ပြဿနာဖြစ်နေတဲ့ အတွက် ယနေ့ ကျနော်တို့ ရင်ဆိုင်နေရတဲ့ စစ်တပ်နဲ့ ပြဿနာဟာ သိပ်ကို ကြီးမားလာခဲ့တာဖြစ်တယ်။ ဒီတော့ ကျနော်ဟာ ဒီလိုအဆိုပြုတယ် - "ယနေ့ ကြုံတွေ့နေရတဲ့ ပြဿနာတွေရဲ့ မြစ်ဖြားခံရာသည် ကိုလိုနီခေတိအမွေဆိုးကြောင့် ရှင်သန်ခဲ့ရတဲ့ လူမျိုးကြီး ဝါဒကို အခြေခံပြီး ပေါ်ပေါက်လာရတာဖြစ်တယ်"။ ဒါဟာ ကျင့်ဝတ်ဆိုင်ရာ ဖောက်ပြားခြင်းလည်း ဖြစ်တယ်လို့ ကျနော်က ထပ်လောင်းပြောဆိုတယ်။ ဘာကြောင့်လဲ? လူ့ကျင့်ဝတ်ရဲ့ အရေးအကြီးဆုံး အစိတ်အပိုင်းဟာ လူကို လူလို့ မြင်တတ်ဖို့ပဲ ဖြစ်တယ်။ ဒီလို ကျင့်ဝတ်ဆိုင်ရာ ပြဿနာ ကြီးကြီးမားမားရှိနေတဲ့ စစ်တပ်ဟာ ကျင့်ဝတ်ဆိုင်ရာ ထိန်းသိမ်းတဲ့ လူနည်းစုတွေနဲ့၊ အမြဲတမ်း ထိပ်တိုက်တွေ့နေမှာ မလွဲဖြစ်တယ်။ ဒီလို ကျင့်ဝတ်ဆိုင်ရာ ချို့တဲ့ တဲ့ စစ်တပ်ဟာ သူကိုယ်တိုင်ရဲ့ ကျင့်ဝတ်ဆိုင်ရာ ချို့တဲ့မှုကို သူ့ရဲ့ အုပ်ချုပ်ရေး ယန္တရားအောက်က လူတွေကို ကျင့်ဝတ်ဆိုင်ရာမှာ ထပ်ပြီး အားနည်းစေတယ်။ ဒါဟာ ဗမာလူမျိုးကြီး ဝါဒရဲ့ ကိုလိုနီခေတ်ပြီး အစပြုရာဖြစ်တယ်။

ဒီတော့ ဒီနေရာမှာ ငြိမ်းချမ်းရေးဆိုတဲ့ အခန်းကဏ္ဍဟာ သိပ်ကို အရေးပါလာခဲ့ပြီဖြစ်တယ်။ ဒီလို ကျင့်ဝတ်ဆိုင်ရာ ပြဿနာရှိနေတဲ့ စစ်တပ်ကို ကျနော်တို့ ဘယ်လို ငြိမ်းချမ်းရေး ယူမလဲ? ဆွေးနွေးပြီး ယူမလား၊ စစ်တပ်တစ်ခုလုံးကို ဖြုတ်ချပြီး ယူမလား? စသဖြင့် တွေးရမှာ ဖြစ်တယ်။ ဒီနေရာမှာ ကျနော်က အဓိက ထောက်ပြချင်တာသည် ကျင့်ဝတ်ဆိုင်ရာ ချွတ်ယွင်းတဲ့ စစ်တပ်နဲ့ စကားစည်းဝေးပြောဆိုပြီး ငြိမ်းချမ်းရေးယူတာဟာ ကျားပါးစပ်ထဲ ကိုယ့်ခေါင်းရောက်နေတဲ့ အချိန်မှာ ငြိမ်းချမ်းရေး ယူတာပဲ ဖြစ်တယ်။ ကချင်ပြည်နယ်မှာ ငြိမ်းချမ်းရေးယူလိုက်ခြင်းအားဖြင့် ဖားကန့်ဟာ ဘိန်းခင်းဖြစ်သွားတယ်။ ဒေါက်တာအေးမောင် ရခိုင်ပြည်ထဲ စစ်တပ်ကို ခေါ်သွင်းလိုက်တာ ရခိုင်ပြည် ပြာကျသွားတယ်။ ဒါဟာ ဘာကြောင့်လဲ? ဒါဟာ ကျင့်ဝတ်ဆိုင်ရာ ဖောက်ပြန်ခြင်းအားဖြင့် ငြိမ်းချမ်းရေး ရယူလိုက်ခြင်းကြောင့်ဖြစ်တယ်။ အခုအခ်ျန်မှာလည်း တိုင်းရင်းသားလက်နက်ကိုင်အဖွဲ့၊ မြောက်ပိုင်း သုံးဖွဲ့ဟာ ငြိမ်းချမ်းရေးယူထားတယ်။ ANP/MUP တို့ဟာလည်း ငြိမ်းချမ်းရေးယူထားတယ်။ ဒီလို ငြိမ်းချမ်းရေးယူတာဟာ ကျင့်ဝတ်ဆိုင်ရာ ဖောက်ပြားနေကြတာလို့ ကျနော်က အတိအကျ ပြောတယ်။ ဒီလို ဖောက်ပြားတဲ့ ကျင့်ဝတ် ဆိုင်ရာ ပြဿနာဟာ "ငါတို့လူမျိုးတွေခံခဲ့ရလို့" ဆိုတဲ့ Ethno-Centric ဖြစ်တယ်ဆိုတာကို သတိထားစေချင်တယ်။ ဒီလိုမျိုး အဆိပ်အတောက်ဖြစ်စေတဲ့ လူမျိူးရေး အခြေခံကိစ္စတွေကို ဘေးဖယ်ထားဖို့ ဒီနေရာမှာ အရေးအကြီးဆုံးဖြစ်တယ်။

နိဂုံးချုပ်ရရင်တော့ ကိုလိုနီခေတ်အမွေဆိုးကြောင့် ဖြစ်လာတဲ့ ဒီ လူမျိူးရေးအခြေခဲ အမျိုးသားရေး စိတ်ဓာတ်တွေကို ကျငိ့်ဝတ်နဲ့ ညီတဲ့ ငြိမ်းချမ်းရေးလမ်းစဉ်ဖြင့်သာ အနိုင်ရနိုင်တယ်။ ကျင့်ဝတ်ဆိုင်ရာ ချို့ယွင်းနေတဲ့ စစ်တပ်တစ်ခုလုံးရဲ့ ကျောရိုးဖြစ်တဲ့ လူမျိုးကြီးဝါဒ၊ စစ်ဝါဒကို ဖယ်ရှားနိုင်မှသာ ကျနော်တို့ လိုရာ ပန်းတိုင်ကို ရောက်မှာဖြစ်တယ်။ ဗမာတွေဟာ ကျင့်ဝတ်ဖောက်ပြန်ခြင်းနဲ့ ယူထားတဲ့ NLD ရဲ့ ငြိမ်းချမ်းရေးဖြစ်စဉ်ကနေ နိုးထလာခဲ့ပြီး ကျင့်ဝတ်တွေကို တန်ဖိုးထားလာကြတဲ့ အချိန်မှာ တိုင်းရင်းသားတွေလည်း ကျငိ့ဝတိတွေအပေါ်မှာ အခြေခံပြီး ဗမာတွေနဲ့ ပူးပေါင်းကြဖို့ အထူးတိုက်တွန်းလိုတယ်။ ဗမာတွေအနေနဲ့လည်း လူမျိုးရေးအခြေခံ အမျိုးသားရေး စိတ်တွေကို စွန့်လွှတ်ပြီး နိုငိငံသားအခြေခံ အမျိုးသားရေးစိတ်ဓာတ်များ ဖြစ်ပေါ်လာဖို့လည်း လိုအပ်တယ်။ ဒီလိုမျိုး စိတ်ဓာတ်တွေ ဖြစ်မှသာလျှင် ကျနော်တို့ လိုရာပန်းတိုင်ကို ရောက်ကြရမှာဖြစ်တယ်။
