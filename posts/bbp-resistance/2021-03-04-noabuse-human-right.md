---
title: လူ့အခွင့်အရေးကို အလွဲသုံးစားမပြုလေနှင့်
author: BBP - Resistance
date: March 4, 2021
---

အခု မြန်မာပြည်ရဲ့ လူမှုကွန်ယက်တွေမှာ စစ်တပ်ထောက်ခံအားပေးသူတွေနဲ့ မျက်မှောက်အခြေအနေကို မသိကျိုးနွံပြုကာ ရေငုံနှုတ်ပိတ်နေသူတွေကို လူမှုရေးဒဏ်ခတ်ခြင်း (social punishment)တွေပြုလုပ်နေတာတွေကို အများအပြားတွေ့လာရပါတယ်။ အဲ့လိုလုပ်တဲ့အခါမှာ ဒဏ်ခတ်ခံရတဲ့သူက သူ့မှာ ဒီမိုကရေစီအရ ကိုယ်ပိုင်ရွေးချယ်ပိုင်ခွင့်ရှိကြောင်း၊ ဒါဟာ လူ့အခွင့်အရေးကို ချိုးဖျက်နေတာဖြစ်ကြောင်း ကာကွယ်ပြောဆိုလာကြပါတယ်။

ဒီနေရာမှာ လူ့အခွင့်အရေးဆိုတဲ့ဟာကို ပြောချင်ပါတယ်။ ၁၉၄၈ ပါရီမှာ ရေးထိုးခဲ့တဲ့ အပိုဒ် ၃၀ပါဝင်တဲ့ ကမ္ဘာလုံးဆိုင်ရာလူ့အခွင့်အရေးကြေညာချက်ထဲ တစ်ချို့အပိုဒ်တွေကို ကိုးကားခွင့်ပြုပါ။

- မိမိ၏လွတ်လပ်ခွင့်နှင့် ခုခံကာကွယ်ပိုင်ခွင့် (Right to liberty and personal security) ရှိရပါမယ်။ ရေနွေးပူလောင်းချတဲ့အမှုလိုမျိုးပါ။
- ညှင်းပန်းနှိပ်စက်ခြင်းနှင့် အရှက်ခွဲခံရခြင်းမှ ကင်းဝေးခြင်း (Freedom from Torture and Degrading Treatment) ရှိရပါမယ်။ မနေ့က ပရဟိတစေတနာ့ဝန်ထမ်းတွေကို ကားပေါ်ကဆင်းခိုင်း၊ ငုတ်တ်ထိုင်ခိုင်းပြီး ရိုက်တာမျိုးတွေက ဒါကိုဖောက်ဖျက်တာမျိုးပါ။
- ငြိမ်းချမ်းစွာ ဆန္ဒထုတ်ဖော်ခွင့် ( Right to peaceful protest ) ရှိရပါမယ်။ ဒုတိယအပတ်ကစလို့ ငြိမ်းချမ်းစွာ ဆန္ဒထုတ်ဖော်နေစဉ် ပြည်သူတွေဟာ ကျည်အစစ်တွေနဲ့ အကြမ်းဖက်ပစ်သတ်ဖြိုခွင်းခံခဲ့ရပါတယ်။
- လူမှုဖူလုံရေးတန်းတူရပိုင်ခွင့်( Right to social security) ရှိရပါမယ်။ အလုပ်သမားတွေ ခေါင်းပုံဖြတ်ခံရတာတွေဟာ အရင်ကသိပ်မသိကြပေမယ့်အခုမှ ပြည်သူတွေရှေ့မောက် ဖြစ်ကြောင်းကုန်စင်ပေါ်လာခဲ့တာပါ။ နေခြည်ဦးရဲ့ စိမ်းလဲ့တင်ဝန်ထမ်းတွေကို လစာဖြတ်တာကြည့်ပါ။
- ပညာရေးဆိုင်ရာတန်းတူရပိုင်ခွင့် ( Right to education)ရှိရပါမယ်။ မြေပြန့်နဲ့ နယ်ဘက်၊ တောင်ပေါ် အခြေအနေတွေက အရမ်းကွာပါတယ်၊ အခုရခိုင်ပြည်မှာ အခြေခံပညာကျောင်းတွေပြန်ဖွင့်ပေးတာတောင် ဖွင့်ဖို့ကျောင်းအဆောက်အအုံဆိုတာ နဲ့နဲ့တဲ့တဲ့ပါ။ ဒါကို တိုင်းရင်းသားတွေက ပြည်တွင်းစစ်နဲ့အတူ နှစ်ပေါင်းများစွာ ကြုံတွေ့လာတာပါ။
- နောက်ဆုံးအပိုဒ်ကတော့ အဆိုပါအခွင့်အရေးအားလုံးကို နိုင်ငံသို့မဟုတ်ပုဂ္ဂိုလ်တစ်ဦး၏ စွက်ဖက်ခြင်းမှ လွတ်လပ်မှု(Freedom of State or Personal Interference in the above rights) ပဲ ဖြစ်ပါတယ်။ လက်ရှိမြန်မာပြည်အခြေအနေဟာ ထိုအချက်တော်တော်များများကို ဗြောင်ဗြောင်တင်းတင်း ချိူးဖောက်ခံနေရတာပါ။

သင့်အနေနဲ့ မည်သည့်နိုင်ငံရေးပါတီကိုထောက်ခံသည်ဖြစ်စေ၊ မည့်သည့်နိုင်ငံရေးဝါဒကိုကျင့်သုံးသည်ဖြစ်စေ အဆိုပါ လူ့အခွင့်အရေးဖောက်ဖျက်မှုများအတွက် ရပ်တည်ပြောဆိုပေးခဲ့ခြင်း တစ်စုံတစ်ရာ အလျဉ်းမရှိခဲ့ပါက (သို့မဟုတ်) အဆိုပါလုပ်ရပ်များကို ထောက်ခံအားပေးနေပါက သင်၏ ငြီဟောက်နေသော ပါးစပ်မှ "လူ့အခွင့်အရေး"ဆိုတဲ့ စကားလုံးကို ထွက်လာစရာ စောက်ကြောင်းမရှိပါ။

လက်နက်မဲ့လူထုအား လက်နက်ရှိလူစုမှ လူမဆန်စွာသတ်ဖြတ်နေမှုများကို လက်ပိုက်ကြည့်နေပါက သင်သည် လူ့သားဆန်မှုခေါင်းပါးနေသူတစ်ဦးဖြစ်သဖြင့် ကျွန်ုပ်မှ သင့်အား လူသားဟုပင် သမုတ်တော့မည် မဟုတ်။
