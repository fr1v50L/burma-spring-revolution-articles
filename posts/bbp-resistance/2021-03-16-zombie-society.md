---
title: ဖုတ်ကောင်လူ့အဖွဲ့အစည်း မဖြစ်စေဖို့
author: BBP - Resistance
date: March 16, 2021
---

ဒီနေ့ဒီအချိန်မှာ ကျနော်တို့ကြားထဲ စိမ့်ဝင်ပျံ့နှံ့နေတဲ့ အယူအဆ ကတော့ "အမေစုက အကုန်မမှန်ပါဘူး၊ ဒါကိုလက်ခံပါတယ်၊ ဒါပေမယ့် အမေစုကသာ Lesser Evil ဖြစ်လို့" အမေစုကို ကျနော်တို့က ထောက်ခံနေရတာပါ၊ "အမေစုက ပြည်သူကို သားသမီးလို သဘောထားတာပါ" "ငါတို့က Genocide ကို ငြင်းနေတာ မဟုတ်ဘူး၊ အမေစုကိုသာ ထောက်ခံနေတာ" စတဲ့ အမေစုကို တည်ထားတဲ့၊ အမေစုရဲ့ သဘောထားတစ်ရပ်သည်သာ "အားလုံးကို ခြုံငုံသော၊ အမေစုရဲ့ အတွေးအခေါ်ကသာ လူအားလုံးကို ခြုံငုံသော အတွေးအမြင်တွေ အရမ်းအားကောင်းနေခြင်းဖစ်တယ်။ ဒီတော့ ကျနော်က ဒီဆောင်းပါးမှာ ဒီလို "လူတစ်ယောက်သည် တိုင်းပြေရဲ့ အဆုံးစွန်သော အုပ်စိုးသူ" ဖြစ်နေခြင်းဟာ လူ့အဖွဲ့အစည်းတစ်ခုလုံးအတွက် အန္တရာယ်ဘယ်လောက် များလဲဆိုတာကို ဒဿနိကဆိုင်ရာ အမြင်တစ်ခု တည်ဆောက်မှာ ဖြစ်တယ်။ ဘာလို့ ခုလို တော်လှန်ရေးအချိန်မျိုးမှာမှ ရေးရသလဲဆို "ဒီလို Supreme Ruler" ရှိနေခြင်းရဲ့ အန္တရာယ်ဟာ စစ်အာဏာရှင်စနစ်ကြီးတစ်ခုလုံးထက် ပိုပြီး အန္တရာယ်ရှိနေလို့လို့ ယူဆလို့ပဲ ဖြစ်တယ်။ ဒီတော့ ကျနော်က ပထမဦးဆုံး ဒေါ်စုနဲ့ လူထုရဲ့ ကြားက ဆက်ဆံပုံနဲ့ ပတ်သက်ပြီး အခြေခံ ယူဆချက်တစ်ခု ထုတ်ပါမယ်။ ဒါကတော့ "အမေစုဆိုတဲ့ စကားလုံးကိုယ်တိုင်ရဲ့ ပဟေဠိ" ပဲဖြစ်တယ်။ ဒေါ်စုဟာ လူထုခေါင်းဆောင် အဖြစ် အချိန်အတော်ကြာရှိနေခဲ့တယ် ဆိုတာကို ကျနော် အပြည့်အဝ လက်ခံပါတယ်။ ဒီလို အခြေအနေမျိုးမှာ "ဒေါ်စုသည် လူထုရဲ့ အမေ" အဖြစ် လူထုအားလုံးရဲ့ ကိုယ်စားပြုအဖြစ်ရောက်ရှိလာတယ်။ ဒါဟာ ဒေါ်စုဟာ လူထုကြားထဲမှာ ရှိနေတုန်းက ပြဿနာ မရှိပေမယ့် "ဒေါ်စုဟာ အစိုးရတစ်ရပ်" ဖြစ်လာတဲ့ အခါ ပြဿနာရှိလာပါပြီ။ ဒါကို ကျနော် ဟေဂယ်ရဲ့ သမိုင်းဆိုင်ရာ ဒဿနအမြင်နဲ့ ဆက်ပြောပါမယ်။

ဟေဂယ်ရဲ့ သမိုင်းဆိုင်ရာ အမြင်က "သမိုင်းဆိုင်ရာဖြစ်တည်မှုတွေဟာ အကြောင်းမဲ့သက်သက်မဟုတ်ပဲ အလုံးစုံသိမြင်မှု ဆီရောက်ဖို့ အဆင့်ဆင့်ဖြတ်ရတဲ့ အဆင့်တွေလို့ မြင်တာ"။ "The History of the world is none other than the progress of the consciousness of freedom" လို့ ဆိုခဲ့တာက နက်ရှိုင်းတဲ့ ဒဿနဖြစ်တဲ့ အတွက် "အခြေခံအကျဆုံးလူ့အဖွဲ့အစည်း (ဝါ) လုံးဝကို လွတ်လပ်မှုမရှိတဲ့ လူ့အဖွဲ့အစည်း ကနေ အရာရာပြည့်စုံပြီး အလုံးစုံ ပနံသင့်နေတဲ့ လူ့အဖွဲ့အစည်း ကို ကူးပြောင်းတယ်ဆိုတာက သမိုင်းဆိုင်ရာ ဖြစ်တည်မှုတစ်ခု"လို့ သူကမြင်ခဲ့တာ။ အစိုးရသည် ပြည်သူကို Paternal/Maternal Management နဲ့ အုပ်ချုပ်တယ်လို့ မြင်တာဟာ သမိုင်းဆိုင်ရာ ပြဿနာဖြစ်တယ်။ ဒီနေရာမှာ အရေးကြီးတာက ဟေဂယ်ကိုယ်တိုင်က ဒီလိုမိဘနဲ့ သားသမီးဆက်ဆံရေးရှိတဲ့ ရှေးအလွန်ကျတဲ့ Oriental Society ကို သမိုင်းထဲမှာ ထည့်သွင်းဖို့ မစဉ်းစားတဲ့ အချက်ပဲ။ ကျနော်က ဒီနေရာမှာ အရှည်မပြောပဲ၊ ဒီလို သမိုင်းအစရဲ့ ဖယ်ထုတ်ခြင်းခံရတဲ့ ပထမဆုံး "Oriental Society" တွေဖြစ်တဲ့ တရုတ်လူ့အဖွဲ့အစည်းအကြောင်းပဲ ဟေဂယ်အမြင်နဲ့ ဘာကြောင့် ဖယ်ထုတ်ခြင်း ခံရလည်းဆိုတာကို အကျဉ်းပြောပြီး ဗမာ လူ့အဖွဲ့အစည်းကို ကျနော် ယှဉ်ထိုးကြည့်ပါမယ်။ တည့်ပြောရရင်တော့ ဒေါ်စုကို ဘာအတွက်ကြောင့် ကျနော်တို့ အပြင်းအထန် ဝေဖန်နေရသလဲပေါ့။

ဟေဂယ်ရဲ့ အမြင်မှာက အရှေ့တိုင်းလူ့အဖွဲ့အစည်းတွေ ဆိုတာ ရပ်တန့်နေတဲ့ လူ့အဖွဲ့အစည်းတွေဖြစ်တယ်။ လူတွေနဲ့ အစိုးရတွေဟာ တစ်ဖက်နဲ့ တစ်ဖက် အပြန်အလှန်သက်ရောက်မှုမရှိတော့ပဲ ထိပ်ဆုံးက "လူပုဂ္ဂိုလ်" ဒါမှမဟုတ် "ကိုးကွယ်ရာတစ်စုံတစ်ခု" က အဆုံးစွန် အာဏာရှိသော၊ အကြွင်းမဲ့ဖြစ်သော တစ်ဦးတည်းသော "အုပ်စိုးသူ" ဖြစ်နေတယ်။ ဒီလို လူ့အဖွဲ့အစည်းတွေမှာ လွတ်လပ်မှု မရှိခြင်းရဲ့ ပြဿနာက ဘယ်လောက်ထိ နက်ရှိုင်းနေသလဲဆိုရင် အုပ်စိုးခံ (ဝါ) ဖိနှိပ်ခံရတဲ့ လူတွေအကုန်လုံးဟာ "ငါတို့အမိန့်မနာခံရင် ငါတို့ကိုတော့ အုပ်စိုးသူ (ဝါ) အာဏာရှင်က အပြစ်ပေးတော့မှာ၊ အဲ့ဒါကြောင့် ငါတို့တော့ အမိန့်မှန်သမျှ နာခံရမယ်" ဆိုတဲ့ အကြောက်တရားကို အခြေခံတဲ့ လိုက်နာမှုထက်ကို ပိုပြီးတော့ "ငါတို့ရဲ့ အမိန့်နာခံမှုနဲ့ အုပ်စိုးသူရဲ့ သဘောအတိုင်းနေတာဟာ မှန်တယ်၊ ဒါမှမဟုတ် အမျှော်အမြင်ကြီးတယ်" လို့ ယူဆလက်ခံလာကြရတဲ့အထိကို လွတ်လပ်မှုဟာ ဒီလူ့အဖွဲ့အစည်းမှာ ဆုံးရှုံးနေတယ်။ ဒီလို ရှေးကျလွန်းတဲ့ လူ့အဖွဲ့အစည်းတွေမှာတွေ့ရတာက လူတွေကို ထိန်းချုပ်ထားရတဲ့ အရာတွေဟာ ပြင်ပက သက်ရောက်မှုတစ်ခု (ဥပမာ အမိန့်မလိုက်နာရင် ထောင်ကျမယ်) ဆိုတာထက်ပိုတယ်။ လူတွေရဲ့ အတွင်းက ကိုယ်ကျင့်တရားကိုက "ကိုယ့်ရဲ့ ကိုယ်ပိုင် အသိစိတ် (ဝါ) self conscience " ကမလာပဲ၊ ပြင်ပက အရာတစ်ခု၊ အုပ်စိုးသူဆီကနေလာတာဖြစ်နေတယ်။ လူတွေရဲ့ အမှားအမှန်ကို မိမိဘာသာ ဝေဖန်နိုင်တဲ့ သိစိတ်က ပျောက်ဆုံးသွားပြီး အဲ့တာနဲ့အတူ ကိုယ်ကျင့်တရားဟာ ပျောက်ဆုံးသွားတယ်။ ရှေးခေတ် တရုတ်ပြည်ဟာ "ဖခင်အသွင်" ဆောငိတဲ့ အုပ်ချုပ်ရေးမျိုးဖြစ်ပြီး "လူတွေအကုန်လုံးဟာ တိုင်းပြည်ရဲ့ (ဝါ) ဘုရင်ရဲ့ သားသမီးတွေဖြစ်တယ်" ဆိုတဲ့ အယူမှာ တည်ပြီး အုပ်ချုပ်တယ်။ တစ်ဆက်တည်းမှာပဲ "အဖသည်သာ အရာရာဆုံးဖြတ်ပိုင်ခွင့်နဲ့ အဖရဲ့ အမိန့်မှန်သမျှကို လိုက်နာခြင်းဟာ ဂုဏ်ရှိတယ်" ဆိုတဲ့ အတွေးအခေါ်မျိုးနဲ့ အုပ်ချုပ်တယ်။ အနှစ်ချူပ်ရင်တော့ လူတွေဟာ "အုပ်စိုးသူ ရဲ့ အမိန့်မှန်သမျှနဲ့ will ကို နာခံတာဟာ သဘာဝတရားဖြစ်တယ် ပြောင်းလဲလို့ မရဘူး" ဆိုတဲ့ အတွေးအခေါ်ထဲမှာပိတ်မိနေတယ်။ အဲ့ဒီအခါမှာ လူ့အဖွဲ့အစည်းက တိုးတက်သင့်သလောက် မတိုးတက်ပဲ ရပ်နေတဲ့အခြေအနေကို ဆိုတယ် လို့ သုံးသပ်ပြီး "outside of world's history" လို့ မှတ်ချက်ပြုခဲ့တယ်။ ဆိုလိုတာကတော့ မျှော်လင့်ချက်မဲ့တဲ့ လူ့အဖွဲ့အစည်းပေါ့။

ကျနော်တို့ရဲ့ လူ့အဖွဲ့အစည်းဟာလဲ လွန်ခဲ့တဲ့ နှစ်ပေါင်း ထောင်ချီက လူ့အဖွဲ့အစည်းရဲ့ ပုံစံမျိုးမှာ ရပ်နေတယ်။ "အမေစုက ငါတို့ရဲ့ အမေ" "ငါတို့က အမေစုရဲ့ သားသမီး" ဖြစ်ပြီး "အမေစုရဲ့ အမိန့်မှန်သမျှကို နာခံခြင်း" ဟာ ကောင်းသောအလုပ်ဖြစ်တယ်လို့ ယူဆတာဟာ "Despotism" ပဲဖြစ်နေတယ်။ ကျနော်တို့ရဲ့ တိုင်းပြည်မှာ "အမေစုဟာ တစ်ဦးတည်းသော လွတ်လပ်နေတဲ့ ပုဂ္ဂိုလ်ဖြစ်ပြီး ကျန်တဲ့ လူတွေအကုန်လုံးဟာ အမေစုရဲ့ အမိန့်ကို နာခံဖို့ သက်သက် လူဖြစ်နေတဲ့ အဖွဲ့အစည်းပုံစံ" ဖြစ်နေတာကို ကျနော်တို့ ဘယ်လိုမှ ငြင်းလို့မရဘူး။ အမေစုကို ကိုးကွယ်တာဟာ "ထောင်ကျမှာ" စိုးလို့ မဟုတ်ပဲ တကယ့်ကို ဘုရားတစ်ဆူလို ကိုးကွယ်တာဟာ ကျနော်တို့လူ့အဖွဲ့အစည်းရဲ့ အနာဂတ်လမ်းအတွက် အန္တရာယ်အရှိဆုံး ကိစ္စတစ်ခုဖြစ်နေတဲ့ အတွက် ကျနော်တို့ အပူတပြင်း လိုက်ပြီး သတိပေးနေရတာ။ ကိုယ့်ရဲ့ ကိုယ်ကျင့်တရားဆိုင်ရာ သိမှု ကို "အမေစုရဲ့ အမိန့်အောက်မှာ" မထားဖို့ ပြောနေရတာ။

ကျန်ော့တစ်ဦးတည်းအမြင်ဆို ဒီလို despotism ကို အတင်းဖက်တွယ်နေတာဟာ "စစ်အာဏာရှင်စနစ်ရဲ့ အကြောက်တရားနဲ့ အုပ်ချုပ်ပုံမျိုး" ထက် ပိုပြီး အန္တရာယ်ရှိနေတယ်။ ကျနော်တို့က အမေစုကို လိုက်ပြီး အပြစ်ဆိုနေတာမျိုး မဟုတ်ပဲ "အမေစုကို တိုင်းပြည်ရဲ့ လူထုခေါင်းဆောင်လိုမျိုး ပုံဖော်နေတာရဲ့ ပြဿနာကြီးမှု"ကိုပဲ ထောက်ပြနေတာ။ အမေစုကို ငါတို့က အကုန်မထောက်ခံဘူး ဆိုတဲ့ အဆိုမှာ "အမေစုရဲ့ ကိုယ်ကျင့်တရားပျက်ကွက်မှု"ကို မသိနားမလည်လောက်အောင် ဖြစ်နေတဲ့ "လူတွေရဲ့ ကိုယ်ကျင့်တရား ချွတ်ချုံကျနေမှု"ရဲ့ အန္တရာယ်ကို မြင်လို့ ပြောနေရတာဖြစ်တယ်။ ငါတို့ရဲ့ ကိုယ်ကျင့်တရားချွတ်ချုံကျတာကို ဘယ်လိုအထောက်အထားနဲ့ ပြောရလဲဆို "သတင်းဌာနတွေရဲ့ ၂၀၁၇ ၂၀၁၈ ၂၀၁၉ က comment" တွေကို ကြည့်ပြီး ပြောလို့ရသလို "ရခိုင်တွေနဲ့ ရိုဟင်ဂျင်" တွေအပေါ် ထားခဲ့တဲ့သဘောထားကို ကြည့်ပြီးလည်း ပြောလို့ရတယ်။ ဘာကြောင့်လဲ? တိုက်ခဲ့ရတဲ့ တိုက်ပွဲတွေအတွင်းမှာ ဘေးဖယ်ထုတ်ခြင်းခံရတဲ့၊ အရေးပေးမခံရတဲ့ သူတွေ၊ ရေကြည်အိုင်၊ ကိုကိုးကျွန်းမှာ သေဆုံးခါနဲ့ ဒီမိုကရေစီရေးလို့ ကျူးရင့်ခဲ့တဲ့ သူတွေကို မထောက်ထားပဲ "စစ်အာဏာရှင်တွေနဲ့ ရင်ကြားစေ့ရေးကို လုပ်ခြင်းကိုယ်တိုင်ရဲ့ ကိုယ်တိုင်ရဲ့ ကိုယ်ကျင့်တရား ချို့တဲ့မှုကို "supreme ruler" အဖြစ် အမေစုကို တင်မြှောက်ပြီးနောက်မှာ လူတွေရဲ့ "ကိုယ်ကျင့်တရားဆိုင်ရာတွေက စုတိပြတ်သွားရတယ"၊ လူ့အဖွဲ့အစည်းအတွင်းမှာ ရှိနေတဲ့ ကိုယ်ကျင့်တရား ဖောက်ပြန်မှုတွေကို လျစ်လျူရှုနိုင်တဲ့ အထိ လူ့အဖွဲ့အစည်းဟာ နောက်ပြန်ရောက်သွားတယ်။ မင်းတို့ ရခိုင်တွေ၊ ကရင်တွေ ခဏသေထားပါဦး၊ အမေစုကို ယုံကြည်ပါ ဆိုတာမျိုးဟာ "စစ်အာဏာရှင်စနစ်ကို တိုက်ရိုက် ဆန့်ကျင်တဲ့ ကိုယ်ကျင့်တရားမျိုးနဲ့" အများကြီး ကွာခြားတယ်ဆိုတာကို ဘယ်လိုမှ ငြင်းမရဘူး။ အမေစုဟာ "Supreme Ruler" မဖြစ်ခင်တုန်းက "လူတွေရဲ့ ကိုယ်ကျင့်တရားဟာ စစ်တပ်ရဲ့ ယုတ်မာမှုတွေကို မပြောရဲရံုံပဲ ရှိပြီး စစ်တပ်ကို ထောက်ခံတာမျိုးမရှိ၊ တိုင်းရင်းသားတွေကို သတ်ဖြတ်တာမျိုးဟာ မှားမှန်းသိခဲ့အတွက် လူ့အဖွဲ့အစည်းဟာ မျှော်လင့်ချက်ရှိတယ်။ အမေစု တက်လာပြီးနောက်မှာ "ငါတို့ဟာ lesser evil ကို ရွေးရလို့" "တိုင်းရင်းသားတွေတော့ ခဏသေထားပါ" ဆိုတဲ့ လျစ်လျူရှုမှုမျိုးကို ဆိုက်ရောက်သွားရတဲ့ အထိကို လူ့အဖွဲ့အစည်းဟာ အနောက်ကို ပြန်ဆုတ်သွားရတယ်။ ဒါဟာ အကြီးမားဆုံး အန္တရာယ်ပဲဖြစ်တယ်။ ဒါဟာ အတွေးအခေါ်နဲ့ ပတ်သက်တဲ့ အကြီးမားဆုံး ချွတ်ယွင်းမှုနဲ့ မျှော်လင့်ချက် အမဲ့ဆုံးဖြစ်ပါတယ်။ ဒါကြောင့် ကျနော်တို့က ရှေ့ဆက်မယ့် ခရီးမှာ "ကိုယ်ကျင့်တရားဆိုင်ရာ ပြည့်ဝလွန်းသော လူ့အဖွဲ့အစည်းတစ်ရပ်ဖြစ်ဖို့" အပြင်းအထန် တိုက်တွန်းနေရတာဖြစ်တယ်။ ဒီလို တိုက်တွန်းရတာသည် "ဒေါ်စုရဲ့ကိုယ်ကျင့်တရားဆိုင်ရာ ပြဿနာကို လူတွေရဲ့ ကိုယ်ကျင့်တရားဆိုင်ရာ သိနားလည်မှုနဲ့" ချေဖျက်ပစ်ဖို့ပဲ ဖြစ်ပါတယ်။ နောက်တည်ဆောက်မယ့် အနာဂတ်မှာ "Supreme Ruler" မရှိဖို့ "နိုင်ငံသားအားလုံးကို" ခြုံငုံနိုင်မယ့်" လူ့အဖွဲ့အစည်းတစ်ခုဖြစ်ဖို့ဆိုတာဟာ "အပြည့်ဝဆုံးသော ကိုယ်ကျင့်တရားဆိုင်ရာ" သိနားလည်တဲ့ လူ့အဖွဲ့အစည်းဖြစ်ဖို့ လိုအပ်ကြောင်း ပြောရင်းနဲ့ နိဂူံးချုပ်ပါတယ်။
