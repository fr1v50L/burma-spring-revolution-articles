---
title: ဖက်ဒရယ်ဆိုတာဘာလဲ (ဖက်ဒရယ်ကို ခွဲထွက်ရေးပဲ မြင်နေကြသောသူများသို့ - ၁)
author: ငရဲခွေးကြီး အမိဖမ်းမည်
date: March 9, 2021
---

_ဒီဆောင်းပါးခေါင်းစဥ်က "ဖက်ဒရယ်ကို ခွဲထွက်ရေးပဲ မြင်နေကြသောသူများသို့" ဖြစ်ပါတယ်။ အရမ်းရှည်လွန်းလို့ ၃ ပိုင်း ခွဲရေးပါမယ်။ ဒီနေ့ တင်တဲ့ ပထမအပိုင်းက "ဖက်ဒရယ်ဆိုတာ ဘာလဲ"ဆိုတဲ့အပိုင်း ဖြစ်ပါတယ်။_

_သာမန်ပြည်သူလူထုနားလည်နိုင်တဲ့အဆင့်ထိ ကျွန်တော်တို့ ကြိုးစားရှင်းပြရေးသားပြီး အဆင့်ဆင့်ပြန်တည်းဖြတ်ထားပါတယ်။ ဆောင်းပါးအစမှာလည်း ပါဝင်မယ့်အကြောင်းအရာကို ပဏာမ ရေးသားထားသလို၊ အဆုံးမှာလည်း ဆောင်းပါးရဲ့အနှစ်ချုပ်(အကျဥ်းချုပ်)ကို ဖော်ပြထားပါတယ်။ ဒါကြောင့်မို့ အတန်ငယ် အားထုတ်ပြီး စိတ်ရှည်လက်ရှည် ဖတ်ရှုကြပါရန် စာဖတ်သူတို့ကို ကြိုတင်စကားဦး ဆိုချင်ပါတယ်။_

_ဆောင်းပါးရှည်တွင် ပါဝင်သည့်အပိုင်း ၃ ပိုင်း။_

_၁။ ဖက်ဒရယ်ဆိုတာ ဘာလဲ။_

_၂။ ဖက်ဒရယ်နဲ့ ဒီနိုင်ငံရဲ့ ရေမြေနောက်ခံသမိုင်းဆက်စပ်ပုံ_

_၃။ ဒီအချက်တွေကြောင့်မို့ ဖက်ဒရယ်ဟာ ခွဲထွက်ရေးမဟုတ်။_

### မာတိကာ

- ဖက်ဒရယ်ရဲ့ အဓိပ္ပါယ်
- ဖက်ဒရယ်နိုင်ငံရဲ့ ယေဘုယျဖွဲ့စည်းတည်ဆောက်ပုံနှင့် ချိတ်ဆက်အလုပ်လုပ်ပုံ
- ဘာကြောင့် ဖက်ဒရယ်စနစ်ကိုမှ ကျင့်သုံးရလဲ

### ဖက်ဒရယ်ရဲ့ အဓိပ္ပါယ်

ဖက်ဒရယ်ဆိုတာ လုပ်ပိုင်ခွင့်အာဏာ ခွဲဝေအုပ်ချုပ်တဲ့စနစ်ပဲ။ " separation of power " ဖြစ်တယ်။
ဒီလုပ်ပိုင်ခွင့်အာဏာကို ဘယ်သူတွေကြား ခွဲဝေတာလဲဆိုတော့ အစိုးရတွေကြားခွဲဝေတာ။
ဘယ်အစိုးရတွေလည်းဆိုတော့ ဖက်ဒရယ်ပြည်ထောင်စုတစ်ခုလုံးကို လွှမ်းခြုံတဲ့ ဗဟိုအစိုးရနဲ့ ကိုယ်ပိုင်အုပ်ချုပ်ခွင့်ပြဋ္ဌာန်းထားတဲ့ပြည်နယ်တွေရဲ့ ပြည်နယ်အစိုးရကြားမှာ အာဏာခွဲဝေထားတာပဲ ဖြစ်တယ်။ [ ဗဟိုအစိုးရကို ပြည်ထောင်စုအစိုးရ/ဖက်ဒရယ်အစိုးရလို့လည်း သုံးနှုန်းတယ်။ နောက်ပိုင်းမှာ ဗဟိုအစိုးရလို့ပဲ ခေါ်သွားပါမယ်။ ]

ဆိုတော့ ဖက်ဒရယ်စနစ်မှာ အစိုးရအဆင့်၂ဆင့်ပါမယ်။ ဗဟိုအစိုးရဖြစ်တဲ့ ဖက်ဒရယ်အစိုးရရယ်၊ သက်ဆိုင်ရာပြည်နယ်အသီးသီးရဲ့ ပြည်နယ်အစိုးရတွေဆိုပြီး ၂ဆင့်ရှိမယ်။

မေးစရာက တစ်ပြည်ထောင်စနစ်မှာလည်း ဗဟိုအစိုးရနဲ့ပြည်နယ်အစိုးရဆိုပြီး ရှိတာပဲ။ ဖက်ဒရယ်က ဘာကွာလို့တုံးပေါ့။ ကွာတာကတော့ တစ်ပြည်ထောင်စနစ်မှာ အစိုးရ၂ဆင့်ကြားဆက်ဆံရေးဟာ အထက်အောက်ဆက်ဆံရေးဖြစ်တယ်။ အာဏာဟာ ဗဟိုက စစီးဆင်းတယ်။ ဒီကိစ္စအတွက် ထိမိတဲ့ ဥပမာတစ်ခုပြရရင် သခင်ဖြစ်သူက ကြက်ပေါင်သားကို အားရပါးရကိုက်၊ စားတာ ပြီးတော့မှ အရိုး လောက်ကိုပဲ ခွေးကို ချကျွေးတာမျိုးနဲ့ဆင်တယ်။ ဗဟိုအစိုးရက သခင်ဖြစ်သူပဲ။ အာဏာက ကြက် ပေါင်သားပဲ။ ပြည်နယ်အစိုးရက ရတဲ့ အာဏာဆိုတာ ကြက်ပေါင်ရိုးမှာ ကပ်နေတဲ့ အသားပဲ။

ဖက်ဒရယ်မှာက ဗဟိုနဲ့ပြည်နယ်ကြားမှာ အာဏာဟာ ရေပြင်ညီ ခွဲဝေထားတာဖြစ်တယ်။ တစ်နည်းပြောရရင် ပြည်နယ်အစိုးရတွေစုပေါင်းပြီး ဘုံဗဟိုအစိုးရတစ်ရပ်တင်မြှောက်ထားတာဖြစ်လို့ ပြည်နယ်တွေအချင်းချင်းရော၊ ပြည်နယ်တွေနဲ့ဗဟိုကြားမှာ အပြန်အလှန် အာဏာထိန်းကျောင်းမှုရှိနေတယ်။ ဒီဟာအတွက် ဥပမာက ခူးလာလို့ရတဲ့ ဆီးသီးတွေကို သူငယ်ချင်းတွေ ဝေမျှစားတာမျိုးနဲ့ ဆင်တယ်။ ရေပြင်ညီသဘော ဆန်တယ်။

ပြည်နယ်တစ်ခုချင်းစီမှာလည်း သူ့ပြည်နယ်အရေးအရာ ကိစ္စအတွက် ဖက်ဒရယ်ခြေဥက ပေးအပ်ထားတဲ့ လုပ်ပိုင်ခွင့်အာဏာ အပြည့်အဝရှိတယ်။ ဗဟိုအစိုးရမှာလည်း ပြည်ထောင်စုတစ်ခုလုံးနဲ့သက်ဆိုင်တဲ့ ကိစ္စရပ်တွေကိုလုပ်ဆောင်ဖို့ အာဏာရှိတယ်။

ဒီတော့ဖက်ဒရယ်စနစ်မှာ ပြည်နယ်အစိုးရတွေဟာ ကိုယ့်ပြည်နယ်အတိုင်းအတာနဲ့ သက်ဆိုင်တဲ့အမှုကိစ္စတွေကို မိမိတို့လုပ်ပိုင်ခွင့်အာဏာနဲ့ သီးခြား လွတ်လပ်စွာ စီမံအုပ်ချုပ်ကြသလို ပြည်ထောင်စုတစ်ခုလုံးနဲ့ သက်ဆိုင်တဲ့ကိစ္စတွေကိုတော့ ဗဟိုအစိုးရမှာ အတူတူပူးပေါင်းစီမံကြတယ်။

ဒီအစိုးရအသီးသီးရဲ့ လုပ်ပိုင်ခွင့်အာဏာတွေရဲ့ တရားဝင်မှုကို အသိအမှတ် အထောက်အပံ့ပြုဖို့အတွက် ဖက်ဒရယ်စနစ်မှာ ဗဟိုအစိုးရအခြေခံဥပဒေ၊ ပြည်နယ်အစိုးရအခြေခံဥပဒေဆိုပြီး ၂မျိုး ရှိလာပြန်တယ်။

ဖက်ဒရယ်ပြည်ထောင်စုတစ်ခုမှာ ဖက်ဒရယ်စနစ်ကို အခြေတည်တဲ့ အခြေခံဖွဲ့စည်းပုံဥပဒေ (ဖက်ဒရယ်ခြေဥလို့ အတိုသုံးမယ်။)ရှိတယ်။ ဖက်ဒရယ်ခြေဥအရ သတ်မှတ်ပိုင်းခြားထားတဲ့ ကိုယ်ပိုင်အုပ်ချုပ်ခွင့်ရ ပြည်နယ်များ ရှိတယ်။ ဒီပြည်နယ်များမှာ ပြည်နယ်အလိုက်ပြဋ္ဌာန်းထားတဲ့ သက်ဆိုင်ရာအခြေခံဥပဒေဆိုတာ ရှိတယ်။ ဒီသက်ဆိုင်ရာပြည်နယ်အခြေခံဥပဒေအရပဲ ဒီသက်ဆိုင်ရာပြည်နယ်များမှာ စီမံအုပ်ချုပ်တယ်၊ ဥပဒေပြုတယ်၊ တရားစီရင်တယ်။ ဒီလိုအုပ်ချုပ်မှုအဖွဲ့အစည်းကို ပြည်နယ်အစိုးရလို့ ခေါ်မယ်။ ဒီလိုဥပဒေပြုမှုအဖွဲ့အစည်းကို ပြည်နယ်လွှတ်တော်လို့ ခေါ်မယ်။ ဒီလို တရားစီရင်မှုအဖွဲ့ကို ပြည်နယ်တရားရုံးလို့ ခေါ်မယ်။

ပြည်နယ်အလိုက် အသင့်လျော်ဆုံးဖြစ်မယ့်ပြည်နယ်အခြေခံဥပဒေကို အဲဒီပြည်နယ်အတွက် လျော်ညီအောင် ပြဋ္ဌာန်းထားရမယ်။ ဒါမှပဲ အဲဒီပြည်နယ်တွင်းက လူမျိုးစုတစ်စုချင်းစီရဲ့ စာပေ၊ ဘာသာစကား၊ ယဉ်ကျေးမှု၊ ပညာရေး အစရှိတဲ့ ကိစ္စအရပ်ရပ်ကို တိုးတက်ပြန့်ပွားအောင် ထိထိ​ရောက်​ရောက် လွတ်လပ်စွာ ဆောင်ရွက်နိုင်မှာဖြစ်တယ်။ ဒီလို လွတ်လပ်စွာ စီမံဆောင်ရွက်ခြင်းကို ကိုယ်ပိုင်အုပ်ချုပ်ခြင်းလို့ ခေါ်တယ်။

မိမိတို့လူမျိုးတစ်မျိုးချင်းစီ​ (သို့မဟုတ်) လူမျိုးစုများအစုအဝေးတစ်ခုချင်းစီရဲ့ ပြည်နယ်ကို စီမံအုပ်ချူပ်ပြီးတဲ့အချိန်မှာတော့ မိမိတို့တစ်ပြည်နယ်ချင်းဆောင်ရွက်လို့မရတဲ့ကိစ္စရပ်များကို ဗဟိုအစိုးရ က ဆောင်ရွက်ရတယ်၊ ဗဟိုအစိုးရဆီ လွှဲအပ်ပေးရတယ်။ ဒီလိုလွှဲအပ်ခံရလို့ ဗဟိုအစိုးရက အုပ်ချုပ်တာမျိုးကို အတူတကွ ပူးပေါင်းအုပ်ချုပ်ခြင်းလို့ ခေါ်ပါတယ်။

ဒါကြောင့်မို့ ပြည်ထောင်စုအတွင်းက ပြည်နယ်များကို အာဏာစက် ၂ မျိုး သက်ရောက်တယ်။ ဗဟိုအစိုးရရဲ့ အာဏာစက်နဲ့ ပြည်နယ်အစိုးရရဲ့ အာဏာစက်ဖြစ်တယ်။ ဒီလိုမျိုး အာဏာစက် ၂ မျိုး ခွဲ ဝေသက်ရောက်တဲ့ ပြည်နယ်တွေ ရှိမယ်ဗျာ။ ဒီပြည်နယ်တွေကို စုပေါင်းထားတဲ့ ပြည်ထောင်စုကို ဖက်ဒရယ်ပြည်ထောင်စုလို့ ခေါ်တာ။ ဒီလိုပြည်ထောင်စုရဲ့ အုပ်ချုပ်ရေးပုံစံအိုင်ဒီယာကို ဖက်ဒရယ်စနစ်လို့ ယေဘုယျဆိုနိုင်တယ်။ ခုနင်က ပြောခဲ့တဲ့ ကိုယ်ပိုင်အုပ်ချုပ်ခြင်း နဲ့ အတူတကွပူးပေါင်းအုပ်ချုပ်ခြင်း ၂ မျိုးစလုံးကို ပေါင်းစပ်ထားခြင်းက ဖက်ဒရယ်စနစ်ဖြစ်တယ်။

ဒီလောက်ဆိုရင် "ဖက်ဒရယ်ဆိုတာ ဘာလဲ" ဆိုတာအတွက် သိရှိသွားမယ်ထင်ပါတယ်။

### ဖက်ဒရယ်နိုင်ငံရဲ့ ယေဘုယျဖွဲ့စည်းတည်ဆောက်ပုံနှင့် ချိတ်ဆက်အလုပ်လုပ်ပုံ

နိုင်ငံတစ်နိုင်ငံမှာ လုပ်ပိုင်ခွင့်အာဏာသုံးရပ်ရှိတယ်။ အုပ်ချုပ်ရေး၊ ဥပဒေပြုရေး၊ တရားစီရင်ရေးတို့ဖြစ်တယ်။ ပထမဆုံး ပြောမှာက ဥပဒေပြုရေးအာဏာ။

ဖက်ဒရယ်ခြေဥမှာ လုပ်ပိုင်ခွင့်အာဏာကို ဗဟိုအစိုးရနဲ့ ပြည်နယ်အစိုးရများမှာ ဖြန့်ဝေထားတယ်။ ဖက်ဒရယ်ခြေဥထဲမှာ ပြဋ္ဌာန်းထားရတဲ့အရာတစ်ခုက "အကြွင်းမဲ့စွာ ဥပဒေပြုခွင့်ရှိတဲ့ မူဝါဒနယ်ပယ်စာရင်း" ဖြစ်တယ်။ စာရင်းအမျိုးအစား အနိမ့်ဆုံး ၁ မျိုးကစပြီး ပြဋ္ဌာန်းကြတယ်။

၁ခုပဲရှိတဲ့ နိုင်ငံရှိတယ်၊ (ဥပမာ အမေရိက)

၂ ခုရှိတဲ့ နိုင်ငံ ရှိတယ်၊ (ဥပမာ ကနေဒါ)

၃ ခုရှိတဲ့ နိုင်ငံ ရှိတယ်၊ (ဥပမာ အိန္ဒိယ) ။

ဖက်ဒရယ်ခြေဥမှာ စာရင်း ၁ မျိုးပဲ ထားရင်၊ ဒီတစ်မျိုးထဲက နယ်ပယ်တွေမှာ ပါဝင်တဲ့ကိစ္စများနဲ့ စပ်လျဥ်းပြီး ဗဟိုလွှတ်တော် (ပြည်ထောင်စုလွှတ်တော်)က အကြင်းမဲ့ဥပဒေပြုနိုင်တယ်။ ဒီတစ်မျိုထဲ မပါတဲ့နယ်ပယ်တွေက ကိစ္စအကုန်လုံးဟာ ပြည်နယ်လွှတ်တော်ရဲ့ ဥပဒေပြုလို့ရတဲ့အပိုင်းထဲ အကျုံးဝင်တယ်။

ခြေဥမှာ စာရင်း ၂ မျိုးထားရင် တစ်ခုက ပြည်နယ်လွှတ်တော်ရဲ့ လုပ်ပိုင်ခွင့်အာဏာ(ဥပဒေပြုအာဏာ)ရရှိတဲ့ မူဝါဒနယ်ပယ်စာရင်း ဖြစ်တယ်၊ ကျန်တစ်ခုက ဗဟိုလွှတ်တော်ရဲ့ လုပ်ပိုင်ခွင့်(ဥပဒေပြုပိုင်ခွင့်)ထဲ အကျုံးဝင်တယ်။

စာရင်း ၃ ခုကို ပြဋ္ဌာန်းထားမယ်ဆိုရင် တစ်မျိုးက ဗဟိုအဆင့်အတွက် တစ်ပိုင်း၊ ဒုတိယတစ်မျိုးက ပြည်နယ်အဆင့်အတွက်တစ်ပိုင်း၊ တတိယတစ်မျိုးကျ ဗဟိုနဲ့ပြည်နယ်အဆင့်၂ဆင့်က ပူးတွဲဆောင်ရွက်နိုင်တဲ့အပိုင်း ဆိုပြီး ဖော်ပြလေ့ရှိတယ်။

ဥပမာ ၁၉၄၇ ပြည်ထောင်စုသမ္မတဗမာနိုင်ငံရဲ့ ခြေဥမူကြမ်းမှာ စာရင်းတစ်မျိုးပဲ ပြထားတယ်။ ( ဒီမူကြမ်းလုပ်တုန်းက ဗိုလ်ချုပ် လုပ်ကြံမခံရသေး။ )

ဒီနေရာမှာ ဒီလိုအဓိကလုပ်ပိုင်ခွင့်အာဏာအမျိုးအစားအပြင်၊ "ထပ်တူပြုအာဏာ" နဲ့ "ကြွင်းကျန်အာဏာ" ဆိုတာကို ရှင်းပြချင်ပါတယ်။

ခုနက ပြောပြထားတဲ့ ဥပဒေပြုခွင့်ရှိသော မူဝါဒနယ်ပယ်စာရင်းအကုန်လုံးကို ဖက်ဒရယ်ခြေဥမှာ အသေးစိတ်ကအစ ထည့်မရေးထားနိုင်ဘူး၊ ထည့်သွင်းမထားတဲ့ ဒီလိုနယ်ပယ်ကို ဗဟိုလွှတ်တော်က စီမံရမလား၊ ပြည်နယ်လွှတ်တော်က စီမံရမလား ဆိုတာကိုတော့ ဖက်ဒရယ်ခြေဥထဲ ထည့်ပြဋ္ဌာန်းထားရပါတယ်။ ဒီလိုပြဋ္ဌာန်းမှုကြောင့် ရရှိလာတဲ့ အာဏာကို ကြွင်းကျန်အာဏာလို့ ခေါ်တယ်။

အသေးစိတ်မထည့်သွင်းထားတဲ့နယ်ပယ်များကို ပြည်နယ်လွှတ်တော်ရော၊ ဗဟိုလွှတ်တော်ပါ အတူတူစီမံကြဆိုပြီး ဖက်ဒရယ်ခြေဥထဲ ပြဋ္ဌာန်းထားရင်တော့ ဒီလိုပြုပိုင်ခွင့်အာဏာကို ထပ်တူပြုအာဏာလို့ ခေါ်တယ်။

ဒီနေရာမှာ သက်ဆိုင်ရာပြည်နယ်က မိမိရဲ့ကိုယ်ပိုင်ပြဋ္ဌာန်းပိုင်ခွင့်ကို အသုံးချပြီး ပြည်နယ်အကျိုးစီးပွားကို ဖော်ဆောင်လို့ရပါတယ်။

ဥပမာ ဒီပြည်နယ်မှာ ဆေးခြောက်ကို လွတ်လပ်စွာ သုံးစွဲလို့ရတဲ့ ဥပဒေကို ပြဋ္ဌာန်းပေမယ့်၊ တခြားပြည်နယ်မှာကျ ဆေးခြောက်သုံးစွဲမှုကို ပိတ်ပင်ထားတယ်။ ဒါတွေက ပြည်နယ်များရဲ့ ကိုယ်ပိုင်ပြဋ္ဌာန်းပိုင်ခွင့်မူဘောင်ကို အသုံးချနိုင်စွမ်းပေါ်ပဲ မူတည်တာပါ။

ပြည်နယ်တွေက ဒီလိုလွတ်လပ်စွာ ပြဋ္ဌာန်းနိုင်ဖို့ဆိုရင် ဖက်ဒရယ်ခြေဥပေါ် များစွာ မူတည်ပါတယ်။ ခုနက ရေးသားဖော်ပြခဲ့တဲ့ "ဥပဒေပြုခွင့်ရှိတဲ့ မူဝါဒနယ်ပယ်စာရင်း"ထဲမှာ ဆေးခြောက်ကိစ္စနဲ့ ဆိုင်တဲ့နယ်ပယ်ကို ဗဟိုလွှတ်တော်ရဲ့ လုပ်ပိုင်ခွင့်နယ်ပယ်စာရင်းထဲ ထည့်လိုက်မယ်ဆိုရင် တစ်ပြည်ထောင်စုလုံး တန်းတူဖြစ်သွားပါမယ်။ အဲဒီအခါကျ ငါ့ပြည်နယ်မှာ ဆေးခြောက်မသုံးရဘူး၊ သူ့ပြည်နယ်မှာကျ ဆေးခြောက်သုံးလို့ရတယ် ဆိုတာမျိုး မရှိတော့ဘူး။ တစ်တိုင်းပြည်လုံးမှာ ဆေးခြောက်ကို လွတ်လပ်စွာသုံးခွင့်ရှိတယ်၊ ဒါမှမဟုတ် သုံးခွင့်မရှိ။ ဒီ နှစ်မျိုးပဲ ဖြစ်နိုင်ပါတော့တယ်။

အဲဒါနဲ့ဆန့်ကျင်ဘက်တွေးရင် "ဥပဒေပြုခွင့်ရှိတဲ့ မူဝါဒနယ်ပယ်စာရင်း"ထဲမှာ ဆေးခြောက်ကိစ္စနဲ့ ဆိုင်တဲ့နယ်ပယ်ကို ဗဟိုလွှတ်တော်ရဲ့ လုပ်ပိုင်ခွင့်စာရင်းထဲ မထည့်ထားဘူးဆိုရင် ဆေးခြောက်ရဲ့တရားဝင်မှု၊ မဝင်မှုက သက်ဆိုင်ရာ ပြည်နယ်လွှတ်တော်ပေါ်ပဲ မူတည်ပါတယ်။

ဒါဆို ဥပဒေပြုရေး အာဏာအပိုင်း ပြီးပြီ။ ထပ်လာမှာက အုပ်ချုပ်ရေးအာဏာခွဲဝေမှု။ အုပ်ချုပ်ရေးအာဏာ ခွဲဝေတာလည်း ဥပဒေပြုရေးလိုပဲ ပြုလုပ်ကြတယ်။ ဗဟိုအစိုးရက ဗဟိုလွှတ်တော်(ဖက်ဒရယ်လွှတ်တော်/ပြည်ထောင်စုလွှတ်တော်)က ပြဋ္ဌာန်းတဲ့ ဥပဒေများအတိုင်း အုပ်ချုပ်ရပြီး ပြည်နယ်အစိုးရများကတော့ ပြည်နယ်လွှတ်တော်များက ပြဋ္ဌာန်းတဲ့ ဥပဒေများအတိုင်း အုပ်ချုပ်ရပါတယ်။

ဖက်ဒရယ်ပြည်ထောင်စုကို အတူတကွပူးပေါင်းအုပ်ချုပ်ရာမှာလည်း တန်းတူညီမျှမှုရှိခြင်းဟာ ဖယ်ဒရယ်စနစ်ရဲ့ အင်္ဂါရပ်တစ်ခုဖြစ်တယ်။ ဥပမာပြောပြရရင် ပြည်ထောင်စုလွှတ်တော်(ဖက်ဒရယ်လွှတ်တော်/ဗဟိုလွှတ်တော်) ဖွဲ့စည်းရာမှာ တန်းတူညီမျှ ပါဝင်ဆောင်ရွက်နိုင်အောင် လုပ်ရမယ်။ ပြည်နယ်တွေကို ကိုယ်စားပြုတဲ့ အမျိုးသားလွှတ်တော် (အထက်လွှတ်တော် / လူမျိုးစုလွှတ်တော်) နဲ့ လူဦးရေကို ကိုယ်စားပြုတဲ့ ပြည်သူ့လွှတ်တော် (အောက်လွှတ်တော်) လိုမျိုးကဲ့သို့၊ အာဏာတူလွှတ်တော်နှစ်ရပ် ထားရှိရပါမယ်။

အမျိုးသားလွှတ်တော်မှာ ကိုယ်စားလှယ်ဦးရေ တန်းတူညီမျှမှုရှိဖို့ ပြည်နယ်များက ဆိုင်ရာကိုယ်စားလှယ်များ စေလွှတ်ပြီး ဖွဲ့စည်းရပါမယ်။ (၂၀၀၈)ဖွဲ့စည်းပုံအ​ခြေခံဥပ​ဒေက ချ​ပေးထားတဲ့ဒီဇိုင်း​တွေအရ အခြားလူမျိုးစုတွေက တစ်ကျပ်ရတဲ့ ချိန်၊ ဗမာလူမျိုးစုတွေက (၇) ကျပ်ရနေခြင်းဟာ မဖြစ်သင့်သော ကိစ္စတစ်ခုပေါ့။ ဆိုလိုတာက ပြည်နယ်(၇)ခုက တစ်ပြည်နယ်တစ်ကျပ်စီရတဲ့ချိန်မှာ ဗမာတိုင်းရင်းသားအများစုလွှမ်းမိုးတဲ့ တိုင်း​ဒေသကြီး က (၇) ခုရှိ​နေတာ​ကြောင့် (၇)ကျပ်ရနေခြင်းကို ဆိုလိုတာဖြစ်ပါတယ်။ ဒါကြောင့်မို့၊ တန်းတူညီမျှမှုရှိဖို့ လိုအပ်တယ်လို့ ဆိုလိုခဲ့တာပါ။

ဖက်ဒယ်နိုင်ငံများအားလုံးလိုလိုမှာ ကာကွယ်ရေး၊ နိုင်ငံခြားရေးမူဝါဒ၊ နိုင်ငံသားဖြစ်မှုနဲ့ လဝက(လူဝင်မှုကြီးကြပ်ရေး)၊ စီးပွားရေးကဏ္ဍကြီး(ဥပမာ ငွေကြေးစနစ်နဲ့ ကုန်သွယ်ရေး)မှာ ဗဟိုအစိုးရကသာလျှင် သီးသန့်ကိုင်တွယ်တာရန်ယူဆောင်ရွက်တယ်။

နိုင်ငံတော်လုံခြုံရေးကို စီမံရာမှာလည်း ပြည်ထောင်စုကို ကာကွယ်ရေးအတွက် ဖက်ဒရယ်ပြည်ထောင်စုတွင်းရှိ လူမျိုးစုပေါင်းစုံပါဝင်သော ဖက်ဒရယ်တပ်မတော်ကို ဖွဲ့စည်းရပါမယ်။ ယခုလို ဗမာအများစုကြီးစိုးပါဝင်​နေတဲ့ စစ်တပ်မဖြစ်ရပါဘူး။ ပြည်နယ်လုံခြုံရေးကို သက်ဆိုင်ရာပြည်နယ်​၏ လိုအပ်ချက်နှင့်အညီ ပြည်နယ်ပြည်သူ့ရဲတပ်ဖွဲ့ နဲ့ လိုအပ်ရင်လိုအပ်သလို ပြည်နယ်ကာကွယ်​ရေးတပ်ဖွဲ့​တွေကိုပါ ဖွဲစည်းထူထောင်ပြီး တာဝန်ပေးအပ်ရမယ်။

ဖယ်ဒရယ်ပြည်ထောင်စုကို တည်ထောင်တဲ့အခါမှာ ဘာသာရေးကိုအခြေမခံတဲ့ (Secular) နိုင်ငံဖြစ်ဖို့လည်းအရေးကြီးပါတယ်။ ဘာသာ​ရေးအ​ရောင်အ​သွေးစုံလင်ပြီး ဘာသာ​ရေးအကဲဆတ်တတ်တဲ့ ဒီနိုင်ငံမှာ ဘာသာ​​ရေးကိုအ​ခြေခံပြီး ဖက်ဒရယ်ပြည် ထောင်စုနိုင်ငံ​တော်သစ်ကို မတည်​​ဆောက်သင့်ပါဘူး။

ဒီလောက်လေးဖတ်ပြီးပြီဆိုရင်တောင် ဖယ်ဒရယ်ဆိုတာဘာလဲ၊ ဖက်ဒရယ်စနစ်ရဲ့ အခြေခံဖွဲ့စည်းပုံ၊ ယန္တရားလည်ပတ်မှုမြေပုံကို အကြမ်းဖျင်းနားလည်ပြီလို့ ယူဆလို့ရပါတယ်။ ဖက်ဒရယ်ကိုယ်တိုင်မှာက အသွင်ကွဲတွေ စုံလင်စွာတည်ရှိပါတယ်။ အဲဒါအပြင် ဖက်ဒရယ်ပျိုးပင်ဟာ ဒီမိုကရေစီဥယျာဥ်မြေစစ်စစ်ထဲမှာ စိုက်ပျိုးမှ ရှင်သန်နိုင်မယ့်အချက်ကို သတိမူကို မူရပါမယ်။

### ဘာကြောင့် ဖက်ဒရယ်စနစ်ကိုမှ ကျင့်သုံးကြရလဲ။

သာမန်အားဖြင့်တော့ ဖက်ဒရယ်စနစ်ကို မတူကွဲပြားမှုတွေ များစွာရှိတဲ့ နိုင်ငံမှာ ကျင့်သုံးတယ်။ ဒီလိုမတူကွဲပြားမှုတွေထဲ ယဥ်ကျေးမှု၊ ကိုယ်ပိုင်စရိုက်လက္ခဏာ၊ လူမျိုးစုမတူခြင်းများ၊ ဘာသာစကားမတူခြင်းများ စတာတွေ အကျုံးဝင်တယ်။ သတ်မှတ်ပထဝီနယ်မြေကြီးတစ်ခုမှာ မတူကွဲပြားမှုတွေ အများကြီး ရှိနေတဲ့အခါ၊ မိမိတို့ရဲ့ကိုယ်ပိုင်စရိုက်လက္ခဏာတွေ ပျောက်ပျက်သွားမှာကို စိုးရိမ်ကြတယ်။ ဒါကလည်း လူ့သဘာဝ ကျပါတယ်။ ကျွန်တော်တို့တောင် ကိုယ့်အိမ်မှာ ကိုယ်တိုင်စိုက်တဲ့ပျိုးပင်လေး သေသွားမှာ စိုးရိမ်ကြတာပဲ။ ကျွန်တော်တို့ဘိုးဘေးတွေ တည်ဆောက်ခဲ့တဲ့ ပုဂံဘုရား ပျက်စီးမှာ စိုးရိမ်တာပဲ။ ဒီလိုမျိုးပဲပေါ့။

ဖက်ဒရယ်စနစ်ကျင့်သုံးရတာက အဓိက ၂ ချက် ပေါ့။ ပထမအချက်က ကိုယ်ပိုင်စရိုက်လက္ခဏာ (identity)ကို ထိန်းသိမ်းနိုင်ခြင်းပဲ။ ဒါကတော့ အ ပေါ်အပိုဒ်မှာ ကြိုရှင်းပြီးသား ဖြစ်ပါတယ်။ ထပ်ဖြည့်ပြောရရင် တူရာစုပြီး နေထိုင်ကြတဲ့ နယ်မြေတွေ အများကြီးရှိတဲ့ နိုင်ငံမှာ၊ ဖက်ဒရယ်စနစ်ကျင့်သုံးခြင်းက ငြိမ်းချမ်းရေး၊ တည်ငြိမ်ရေး၊ အပြန်အလှန်ညှိနှိုင်းပြေလည်မှုနဲ့ တန်းတူညီမျှရေးကို ရလွယ်စေတယ်။

ဒုတိယအချက်က နိုင်ငံရဲ့စွမ်းဆောင်ရည်ပြည့်ဝနိုင်မှု (efficiency) ပေါ့။ ဖက်ဒရယ်စနစ်ဟာ ဆုံးဖြတ်ချက်များကို အသင့်တော်ဆုံးအဆင့်မှာ ချမှတ်နိုင်တယ်၊ လုပ်ပိုင်ခွင့်အာဏာကို တစ်နေရာထဲမှာ စုစည်းထားတာမျိုး မရှိနေဘူး။ ဒီမိုကရေစီနည်းအရ၊ တန်းတူညီမျှစွာ ပါဝင်နိုင်တာမို့၊ အပြန်အလှန် ထိန်းကျောင်းမှုလည်း ကောင်းတယ်။

ဒီ ၂ ချက် [ ကိုယ်ပိုင်စရိုက်လက္ခဏာ (identity)ကို ထိန်းသိမ်းနိုင်ခြင်းနဲ့ အကျိုးဖြစ်ထွန်းဖို့ စွမ်းဆောင်ရည်ပြည့်ဝမှု ] လိုအပ်တာကလည်း မတူကွဲပြားမှုတွေ များတဲ့ နိုင်ငံမှာပဲ အဓိကလိုအပ်တာဖြစ်တယ်။

ကိစ္စတချို့မှာ စည်းလုံးညီညွတ်စွာ အတူတကွ လုပ်ဆောင်တာကိုလည်းကောင်း၊ ကိစ္စတချို့မှာ မတူကွဲပြားမှုကြောင့် ကိုယ့်လူထုဆန္ဒအရ ကိုယ်တိုင်ဆုံးဖြတ်ဆောင်ရွက်ခွင့်ကိုလည်းကောင်း၊ ဖက်ဒရယ်စနစ်က အားပေးတယ်။ ညှိနှိုင်းပြီး လုပ်လို့ရတာကို တူတူလုပ်ကြတယ်၊ တစ်သီးပုဂ္ဂလဆန်တာကို ကိုယ့်ဘာသာကိုယ် လုပ်တဲ့သဘောပဲ။ ပြောရရင်၊ ရပ်ကွက်က လမ်းသွယ်ကို ကတ္တရာလမ်းခင်းတယ်၊ လမ်းသွယ်ရဲ့ ဘေးဘီဝဲယာမှာ ပုဏ္ဏရိပ်ပင်တွေစိုက်တယ်။ ဒါက အတူတူလုပ်ဆောင်ကြတာ။ ဒါပေမယ့် ဒီလမ်းသွယ်ရဲ့အိမ်တွေက ခြံဝန်းထဲမှာကျ ကိုယ်ကြိုက်တဲ့အပင် ကိုယ်စိုက်။ ဒီလိုမျိုးပဲ။

အဲဒါအပြင် ဖက်ဒရယ်ရဲ့ အဓိကတာဝန်ဟာ ပြန့်ကြဲနေတဲ့ အပိုင်းအစများကို (ယေဘုယျအားဖြင့်) မူလရှိရင်းစွဲ စရိုက်လက္ခဏာမပျက်ယွင်းစေဘဲ စုစည်းထားနိုင်စွမ်းဖြစ်ပါတယ်။ ဆိုလိုချင်တာက ပြည်နယ်တွေ ဒေသကြီးတွေ ပြန့်ကျဲနေတာကို သူတစ်လူ ငါတစ်မင်းဖြစ်တာမျိုး မရှိဘဲနဲ့ တရားမျှမျှတတ အတူတကွပူးပေါင်းအုပ်ချုပ်မည့် တာဝန်ကို ဖက်ဒရယ်စနစ်က ထမ်းဆောင်ပါတယ်။ နိုင်ငံဧရိယာကျယ်၀န်းတဲ့ တိုင်းပြည် ဒါမှမဟုတ် မတူကွဲပြားမှုများတဲ့ နိုင်ငံတွေမှာ ခွဲထွက်လိုတဲ့ ဖိအားပေးမှုများကို ဖက်ဒရယ်စနစ်နဲ့ ဖြေရှင်းပေးနိုင်တယ်။ ပြည်နယ်တွေက တစ်ကွဲတစ်ပြား ကွဲထွက်စရာမလိုဘဲ၊ ခွဲထွက်စရာဘဲ၊ ကိုယ်ပိုင်အုပ်ချုပ်ခွင့်ပြဋ္ဌာန်းပြီး ပြည်ထောင်စုတစ်ခုအဖြစ် စုစုစည်းစည်း ရပ်တည်နိုင်တဲ့ နည်းကို ဖက်ဒရယ်စနစ်က ဖော်ဆောင်ပေးနိုင်ပါတယ်။ ဒီလောက်ဆို ဖက်ဒရယ်စနစ် ကျင့်သုံးရတဲ့အကြောင်းကို သဘောပေါက်မယ်ထင်ပါတယ်။

ဆောင်းပါးရဲ့ ဒီပထမပိုင်းအတွက် အကျဥ်းချုပ်

- ဖက်ဒရယ်ဆိုတာ ဗဟိုအစိုးရနဲ့ ပြည်နယ်အစိုးရကြား ရေပြင်ညီသဘောနဲ့ အာဏာခွဲဝေမှုပဲဖြစ်တယ်။
- ဖက်ဒရယ်နိုင်ငံမှာ အာဏာ၃ရပ် ခွဲဝေမှုကို တင်ပြထားပြီး၊ ပြည်နယ်အလိုက် ရရှိမယ့်အခွင့်အရေးတွေဟာ ပြည်နယ်အစိုးရ၊လွှတ်တော်၊ပြည်နယ်ခြေဥတွေ ပေါ်မှာ များစွာ မှီတည်နေ။
- ဖက်ဒရယ်စနစ်ကို ကျင့်သုံးခြင်းဖြင့် ပြန်ကြဲမှုကို စုစည်းထားနိုင်၊ ကိုယ်ပိုင်ပြဌာန်းခွင့်ကို အာမခံနိုင်၊ ပြိုကွဲရေးကို တားဆီးနိုင်။
