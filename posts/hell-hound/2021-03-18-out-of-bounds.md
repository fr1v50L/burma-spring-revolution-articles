---
title: လွန်တာရှိ ဝန္ဒာမိ
author: ငရဲခွေးကြီး အမိဖမ်းမည်
date: March 18, 2021
---

အိပန်ဆယ်လိုတစ်ယောက် ICJ အရေးနဲ့ပတ်သက်ပြီး ဒီနေ့ပိုစ်တင်ထားတာကိုတွေ့လိုက်ရပါတယ်။ (ပြန်ဖျက်သွားပါတယ်)

သူ့ရဲ့တစ်ချိန်က မှားယွင်းစွာရပ်တည်ခဲ့မှုကြောင့် နောက်ကျောမလုံမလဲဖြစ်မှုကနေပဲ ဒီစကားမျိုးတွေတစ်ဖန်ပြန်ထွက်လာတယ်လိုပဲကောက်ချက်ချပါတယ်။ ဒီစာဟာ NLD (၅) နှစ်တာတစ်လျှောက်ကို ခြုံငုံပြီး အရပ်ဘက်လူမှုအဖွဲအစည်း အထူးသဖြင့် ကျောင်းသားသမဂ္ဂတွေ၊ လော်ဘီတွေနဲ့ အမေမှအမေဆိုတဲ့ အမေ့သားသမီးတွေကို ပြန်ပြီးတပ်လှန့်ပေးထားတဲ့စာပါ။ သည်းခြေကြိုက်နိုင်ငံရေး (Populism) နဲ့ယှဥ်ထိုးပြီး သုံးသပ်ပြထားပါတယ်။

NLD အစိုးရဟာ လွှတ်တော်နိုင်ငံရေးထဲစဝင်ရောက်ကတည်းက ဒေါ်အောင်ဆန်းစုကြည်ရဲ့ဦးဆောင်မှုနောက်မှာ သည်းခြေကြိုက်နိုင်ငံရေးတိမ်းညွတ်မှုအလွန်များခဲ့ပါတယ်။ သည်းခြေကြိုက်နိုင်ငံရေးဆိုတာ ရှင်းရှင်းပြောရရင် လူထုနဲ့ နိုင်ငံတော်အစိုးရကြား ပေါင်းကူးတံတားသဖွယ် ဆက်သွယ်ပေးထားတဲ့ အရပ်ဘက်လူမှုအဖွဲအစည်းတွေ၊ နိုင်ငံရေးပါတီတွေ၊ မီဒီယာတွေ၊ ပညာတတ်တွေ၊ သမဂ္ဂကဲ့သိုသောအဖွဲအစည်းတွေစတဲ့ ကြားခံအဖွဲအစည်း (mediating institutions) တွေရဲ့အခန်းကဏ္ဍတွေကိုလျှော့ချ (သိုမဟုတ်) လျစ်လျူရှုထားပြီး နိုင်ငံတော်အစိုးရကနေ လူထုဆီ တိုက်ရိုက်ချဉ်းကပ်တာကိုဆိုလိုပါတယ်။

ဒီသည်းခြေကြိုက်နိုင်ငံရေးစနစ်မှာ ဖြစ်လေ့ဖြစ်ထရှိတာကတော့ “နိုင်ငံတော်အကျိုးစီးပွား = ပြည်သူလူထုအကျိုးစီးပွား” ဆိုတဲ့ ထပ်တူပြုစဉ်းစားတွေးခေါ်သုံးသပ်မှုဆိုင်ရာ ညီမျှခြင်းတစ်ခုပဲဖြစ်ပါတယ်။ ဆိုလိုတာက ပြည်သူလူထုရဲ့တခဲနက်ထောက်ခံမှုကိုရထားပြီး နိုင်ငံရေးဇာတ်ခုံပေါ်တက်လာတဲ့ နိုင်ငံတော်အစိုးရခေါင်းဆောင်တွေရဲ့ နိုင်ငံတော်အကျိုးစီးပွားအတွက်ဆိုပြီး ဖော်ဆောင်ထားတဲ့ လမ်းညွှန်ချက်၊ ချမှတ်ထားတဲ့ ဆုံးဖြတ်ချက်တွေက ပြည်သူလူထုရဲ့အကျိုးစီးပွားနဲ့ ထပ်တူထပ်မျှဖြစ်တယ်လို ယုံကြည်ခိုင်းတာပဲဖြစ်ပါတယ်။ နောက်ထပ်ရှင်းအောင်ပြောရရင် နိုင်ငံတော်၊ ခေါင်းဆောင်၊ ပြည်သူလူထုအကျိုးစီးပွားအကြား ကတ္တားခြားတာမျိုးမရှိတော့တဲ့အတွက် နိုင်ငံတော်လုပ်သမျှသည် ပြည်သူ့အတွက် ဒါ့ကြောင့် နိုင်ငံတော်နဲ့ခေါင်းဆောင်ကိုဝေဖန်ခြင်းဟာ အစိုးရကိုကန့်လန့်တိုက်နေခြင်း၊ ပြည်သူလူထုကို ဝေဖန်နေခြင်း၊ ပြည်သူ့ဆန္ဒကိုစော်ကားနေခြင်းလို ထင်မြင်မှတ်ယူကုန်ကြတာမျိုးပါ။ ရွေးကောက်ခံအစိုးရလိုတောင်မသုံးတော့ဘဲ ပြည်သူကရွေးချယ်တာဖြစ်လို ပြည်သူနဲ့တသားတည်းဖြစ်တဲ့ ပြည်သူ့အစိုးရဆိုပြီးသမုတ်ရာကနေ စကားနောက်တရားပါ၊ အစိုးရကိုဝေဖန်သူဟာ ပြည်သူ့ရန်သူဖြစ်တယ်လို သတ်မှတ်ခံရတော့တာပါပဲ။ ဒီအရာတွေကိုလည်း အစိုးရအတွက် စည်းရုံးရေးမှူးများ (တစ်နည်း) ပြည်သူ့အကြိုက်ဇာတ်ဆောင်များဖြစ်တဲ့ လော်ဘီလူတန်းစားတစ်ရပ်ကလည်း အားကောင်းစွာ ကျောထောက်နောက်ခံပြုထားပေးပါတယ်။

ဒီလိုသည်းခြေကြိုက်နိုင်ငံရေးအဖြစ်အပျက်မျိုးဟာ NLD အုပ်ချုပ်ခဲ့တဲ့ (၅) နှစ်တာကာလမှာ ပွက်ပွက်ထနေလောက်အောင်ဖြစ်ပေါ်ခဲ့ရပါတယ်။ ၂၀၀၈ ဖွဲစည်းပုံအရခင်းကျင်းထားတဲ့ စပ်ကြားအုပ်ချုပ်မှုစနစ်အောက် ၂၀၁၅ ရွေးကောက်ပွဲမှာ တောင်ပြိုကမ်းပြိုအနိုင်ရခဲ့တဲ့ NLD အစိုးရဟာ အစိုးရဖွဲပြီးမကြာခင်မှာဘဲ သည်းခြေကြိုက်နိုင်ငံရေးတိမ်းညွတ်မှုအရ “ပြည်သူအဓိကမဟာဗျူဟာ” ဆိုပြီး စစ်တပ်နဲ့ အဓိကထားရင်ကြားစေ့ရေးကိုအလေးထားဖော်ဆောင်ခဲ့ပါတယ်။ အရပ်ဘက်အဖွဲအစည်းတွေနဲ့ပတ်သက်ပြီး ကိုယ်နဲ့အနီးစပ်ဆုံးပြောရရင် ကျောင်းသားသမဂ္ဂတွေထဲမှာလည်း သည်းခြေကြိုက်နိုင်ငံရေးတိမ်းညွတ်မှုနဲ့အတူ သြဇာကြီးနိုင်ငံရေးပါတီရဲ့ လောင်းရိပ်ကိုမိပြီး ရုန်းမထွက်နိုင်ကြတာတွေကို ဝမ်းနည်းဖွယ်မြင်တွေ့ရပါတယ်။ ပြည်သူလူထုထောက်ခံမှုမရထားတဲ့ အဖွဲအစည်းဟာ ကြာရှည်ရပ်တည်လိုမရဘူးဆိုတဲ့ တရားသေစဉ်းစားချက်နဲ့အတူ လမ်းစခွဲတယ်။ ဒီလိုလွဲရင်း လူထုထောက်ခံမှု မရမှာ ကြောက်တဲ့ ကိုယ့်ကြောက်စိတ်က ရပ်တည်ချက်မူခိုင်မာခြင်း ( ဒါကို သမာဓိရှိခြင်းလိုလည်း ခေါ်လိုရတယ်။ ဖြစ်တည်မှုဓမ္မသီလလိုလည်း ထည်ထည်ဝါဝါ ခေါ်မယ်ဗျာ) ကို စွန့်ပယ်ပြီး လူ့အလိုကြိုက်အများဆောင်ကစားကွက်မှာ ပါဝင်အသုံးတော်ခံခဲ့ကြတာကိုတွေ့မြင်ရပါတယ်။ ဒါဟာ ကိုယ့်လုပ်ကွင်းလုပ်ကွက်ဘောင်ကို ကိုယ့်ဟာကိုယ် ပြန်ကန့်သတ်ပြီး ပိတ်လှောင်နေခြင်းနဲ့မခြားနားပါဘူး။ ဒါပေမယ့် သည်းခြေကြိုက်နိုင်ငံရေးစနစ်ကြား ဘေးကြပ်နံကြပ်ဖြစ်နေတဲ့ကာလမှာ မိမိခံယူချက်အတိုင်းတစိုက်မတ်မတ်ရပ်တည်၊ အဆဲခံ အမုန်းခံခဲ့ကြတဲ့ စံပြုထိုက်မယ့် ကျောင်းသားသမဂ္ဂတွေ၊ လူပုဂ္ဂိုလ်တွေလည်း ရှိခဲ့ကြပါတယ်။

အရပ်ဘက်-စစ်ဘက် ၂မျိုးစပ်တဲ့ စပ်ကြားအုပ်ချုပ်ရေးစနစ်အောက်မှာ ICJ အရေး၊ ရခိုင့်အရေး၊ လူမျိုးစုဒေသ(ပြည်နယ်များ)အတွင်းမှာ ဖက်ဆစ်စစ်တပ်ရဲ့စစ်ရာဇဝတ်မှုကျူးလွန်မှုအရေး၊ ပြည်တွင်းငြိမ်းချမ်းမှုဖော်ဆောင်ရေးစတဲ့ လူမျိုးစုပဋိပက္ခဖြေရှင်းချက်ဆိုင်ရာကိစ္စတွေ ရှိတယ်။ အလုပ်သမား/အခြေခံလူတန်းစား-ခရိုနီ(ဓနရှင်)တွေကြား ပက်ကြားအက်ခဲ့ရတဲ့ လူတန်းစားပဋိပက္ခဖြေရှင်းချက်ဆိုင်ရာကိစ္စတွေအပြင် တန်းတူညီမျှမှုရှုထောင့်(လူမှုတရားမျှတမှုရှုထောင့်)အရ ဖြစ်ပေါ်ခဲ့သမျှ ပဋိပက္ခဖြေရှင်းချက်ဆိုင်ရာကိစ္စတွေမှာ NLD အစိုးရရဲ့ သည်းခြေကြိုက်နိုင်ငံရေးချဉ်းကပ်မှုမှာ မြင်နိုင်တာ တစ်ခုရှိတယ်။ အဲဒါက ပြည်သူ့အစိုးရလုပ်သမျှဟာ ပြည်သူအစိုးရဖြစ်တာကြောင့် ပြည်သူ့အတွက်လုပ်တာပဲ နေမှာပါ (meme အခေါ်အဝေါ်အရပြောရရင် မင်းတိုအေးဆေးနေ မေမေစုစီစဉ်နေတယ်ဆိုတာမျိုး) လိုမှတ်ယူလိုက်တာမျိုးတွေ ဖြစ်တယ်။ ဒါတွေကို ဝမ်းနည်းဖွယ်ကောင်းလောက်အောင် တွေ့မြင်ခဲ့ရပါတယ်။ ယခုချိန်ဆိုရင် ဒီလိုမျက်စိစုံမှတ်ယုံခဲ့ခြင်းဟာ အမှားကြီးမှားခဲ့ကြောင်း NLD ထောက်ခံသူ ပြည်သူအများစုပင် သဲကွဲစွာရှုမြင်လာကြပါတယ်။ တချိန်ကတော့ သမဂ္ဂအချိုအပြင် အခြားအရပ်ဘက်လူမှုအဖွဲအစည်းတော်တော်များများ (၈၈ ငြိမ်းပွင့်အပါအဝင်) တိုက အခုနကဆိုခဲ့သလို နိုင်ငံတော်စိတ်ကြိုက် ပြည်သူ့သည်းခြေကြိုက်လှုပ်ရှားလာတဲ့အခါ ကိုယ့်ရဲ့နိုင်ငံရေးဥပဓိ၊ နိုင်ငံရေးသမာဓိ၊ နိုင်ငံရေးသီလနဲ့ အခြေခံမူ၊ စရိုက်လက္ခဏာတွေပါ ပျောက်ဆုံးကုန်တယ်။ ကိုယ့်ကိုယ်ကိုယ် အသုံးတော်ခံလော်ဘီဘောင်ထဲသွတ်သွင်းလိုက်မှန်းမသိ,သွတ်သွင်းခဲ့လိုဖြစ်ခဲ့ရပါတယ်။ ဒါပေမယ့် အခုချိန်မှာတော့ ဒီအရာတွေကိုလုံးလုံးခဝါချခဲ့ဖိုအပူတပြင်းလိုအပ်ပါပြီ။ မြန်မာနိုင်ငံမှာအမြစ်စွဲလေ့ရှိတဲ့ အကျင့်စရိုက်တစ်ခုဖြစ်တဲ့ နိုင်ငံရေးသမား (သိုမဟုတ်) ပုဂ္ဂိုလ်တစ်ဦးဦးနဲ့ ၎င်းပုဂ္ဂိုလ်နဲ့စပ်လျဉ်းတဲ့အဖွဲအစည်းတစ်ခုခုကို ကယ်တင်ရှင်ကဲ့သို ကိုးကွယ်ဆည်းကပ်ထားတဲ့ လူမှုပကတိအဆောက်အုံကြီးကို ဒီနွေဦးတော်လှန်ရေးမှာတော့ စစ်အာဏာရှင်စနစ်နဲ့အတူ အပြီးတိုင် ဖြိုလှဲပစ်ဖိုအခြေတန်ပါပြီ။ ဒေါက်တာဆာဆာကိုတောင် ပုဂ္ဂိုလ်ရေး ကိုးကွယ်မှုလွန်ကဲလိုမရပါဘူး။

ဒီမိုကရေစီစနစ်မှာ ပြည်သူလူထုက အစိုးရတစ်ရပ်ကို ရွေးကောက်လိုက်တယ်ဆိုတာ မိမိတိုကိုအုပ်ချုပ်ပေးဖို အခွင့်အာဏာပေးလိုက်တာမျိုးဖြစ်တယ်။ တစ်ဆက်တည်းမှာပဲ အစိုးရရဲ့ လွဲမှားနေတဲ့ဆုံးဖြတ်ချက်တွေကိုပါ လိုရင်လိုသလို ပြန်လည်တည့်မတ်ထိန်းကျောင်းပေးနိုင်ဖို ဖြစ်ပါတယ်။ ငါတိုရွေးကောက်ထားတဲ့အစိုးရမိုလို သူအုပ်ချုပ်ချင်သလိုအုပ်ချုပ်ပိုင်ခွင့်ရှိတယ်၊ အဲ့အတွက် သူ့ကို ငါတိုအခွင့်အာဏာပေးထားတယ်၊ သူလုပ်သမျှ/ဆုံးဖြတ်သမျှဟာ ငါတိုအပြင် နိုင်ငံတော်ရဲ့အကျိုးစီးပွားအတွက်ဖြစ်တယ်လို တရားသေကောက်ချက်ဆွဲယူတာကလည်း ကျမ်းရိုးမူလလက်ဟောင်း လစ်ဘရယ်ဒီမိုကရေစီရဲ့ အရိပ်မည်းတစ်ခုဖြစ်တဲ့ ဒီမိုကရက်တစ်အာဏာရှင်စနစ် (Democratic Authoritarianism) တစ်နည်းပြောရရင် အရပ်သားအာဏာရှင်စနစ်ကိုမွေးထုတ်ပေးတတ်ပါတယ်။ အထူးသဖြင့် မြန်မာ့ ၂၀၀၈ ခြေဥအရဖြစ်လာတဲ့ စပ်ကြားအုပ်ချုပ်ရေးမျိုးမှာဆိုရင်တော့ ရေ ပေါ်ဆီလူတန်းစားကိုပဲ အကျိုးပြုတဲ့ စင်ပြိုင်အာဏာရှင်နှစ်ရပ် ရှိနေတယ်။ နိုင်ငံရေးဇာတ်ခုံပေါ်မှာ ရင်ကြားစေ့ရေးခေါင်းစဉ်အောက် အပေးအယူလုပ်ကြရင်း ပိုမိုဆိုးဝါးတဲ့အခြေအနေဆီ ရောက်ရှိလာတယ်။ ဒီအခြေအနေထဲမှာ အဖိနှိပ်ခံပြည်သူလူထုတွေကတော့ ဆက်ပြီးဖိနှိပ်ခံနေရဆဲမျိုးဖြစ်ပါတယ်။ ဒါတွေကို လော်ဘီများ အတ္တဘဝနဲ့ အဂတိတရားကင်းကင် ရှုမြင်တတ်ဖိုလိုအပ်ပါတယ်။

ဒါ့ကြောင့် ဒီအချိန်မှာ လော်ဘီတွေ၊ လော်ဘီနဲ့အဆင့်တန်းတူညီစွာ ဝန်းရံအားပေးထောက်ခံခဲ့တဲ့သူတွေအနေနဲ့ အမြန်ဆုံးအမှားကိုပြင်ဆင်နောင်တရပြီး အမှန်ကိုရိုးသားကြည်ဖြူစွာလက်ခံတတ်ရပါမယ်။ ဒီလိုပြောတဲ့နေရာ “ဘုံရန်သူကိုအရင်ချေမှုန်းကြ” ဆိုတဲ့ဆင်ခြေပေးချက်နဲ့ အကာအကွယ်ယူပြီးပြောဆိုခြင်းဟာ တာဝန်ယူမှု တာဝန်ခံမှုပျက်ကွက်ခြင်းကိုလှစ်ဟပြနေပါတယ်။ “ဘုံရန်သူ” ကိုချေမှုန်းဖိုအတွက် “ဘုံ” သဘောတူညီချက်ဘယ်လောက်ယူယူ, မူဝါဒပိုင်းဆိုင်ရာနဲ့ ခံယူကျင့်ထုံးမှုပိုင်းဆိုင်ရာတွေမှာ ကွာခြားမှုတွေရှိနေသေးရင်တော့ ခုချိန်ဘယ်လောက်ညီညီ တစ်ချိန်မှာ တအကွဲအပြဲက တဖန်ပြန်ဖြစ်မှာပဲဖြစ်ပါတယ်။ ဒါကြောင့် “ဘုံရန်သူ” ကိုချေမှုန်းခြင်းဆိုတဲ့ခေါင်းစဉ်အောက်ဝယ် စုရုံးရောက်ရှိနေတဲ့သူတိုင်းဟာ မူဝါဒပိုင်းဆိုင်ရာအပြင် ခံယူကျင့်ထုံးမှုနည်းနာတွေအဆင့်ထိပါ ယေဘုယျသဘောတူညီမှုရရှိထားကြဖိုလိုအပ်ပါတယ်။ ဒါကြောင့် မှားခဲ့တာတွေအတွက် ရိုးသားစွာမှားခဲ့ကြောင်း ဝန်ချတောင်းပန်ခြင်းဟာ ရဲဘော်တွေကြား နားလည်မှုကိုပိုမိုတည်ဆောက်နိုင်ပြီး တော်လှန်ရေးကာလမလိုလားအပ်တဲ့ ဆက်ဆံရေးအဖုအထစ်မျိုးထွက်ပေါ်လာခြင်းကနေ ပါးနပ်စွာရှောင်ရှားနိုင်မှာဖြစ်ပါတယ်။

တချိုသမဂ္ဂတွေအနေနဲ့လည်း ပါတီတစ်ခုခုရဲ့သြဇာလောင်းရိပ်အောက်ကနေ ကိုယ်လွတ်ရုန်းချိန်တန်ပါပြီ။ ကိုယ့်ရဲ့ နိုင်ငံရေးဥပဓိ (Identity) ကိုအကွယ်ပျောက်မခံဘဲ နိုင်ငံရေးသီလကို ဆောက်တည်ရမယ်။ အစိုးရနဲ့ဆက်စပ်အဖွဲအစည်းတွေနဲ့ဆက်ဆံတဲ့အခါ အစိုးရအကြိုက် ဆွဲစားအသုံးတော်ခံမယ့် အမူအကျင့် ( "Co-optation" ) အစား၊ ချိတ်ဆက်စည်းနှောင်ပြီး ပေါင်းစပ်လုပ်ကိုင်မယ့် အမူအကျင့် ( "Co-operation" ) မျိုးနဲ့ ဆက်သွားသင့်ပါတယ်။ အခုလို နိုင်ငံရေးဓလေ့ရင့်ကျက်မှုအားကောင်းနေတဲ့အချိန်မှာ ကိုယ့်ရဲ့နိုင်ငံရေးဥပဓိနဲ့ ဝိသေသလက္ခဏာတွေ (ပြောရရင် ပေါ်လစီတွေ မူတွေကို) ခိုင်မြဲစွာတည်ဆောက်ထားဖိုလိုအပ်ပါတယ်။ ဒီလိုပြောနေခြင်းဟာ နိုင်ငံတော်နဲ့အစဉ် ရန်ဘက်အသွင်ဆောင်ခိုင်းနေတာမျိုးမဟုတ်ဘဲ နိုင်ငံတော်ကိုပြုပြင်တည့်မတ်ထိန်းကျောင်းရာမှာလည်း ကိုယ့်အခန်းကဏ္ဍကိုမြှင့်တင်နိုင်ဖို ဖြစ်ပါတယ်။ ပြည်သူလူထုတစ်ရပ်လုံးကလည်း ဒီအချိန်မှာ အရင်လို အစိုးရရွေးချယ်ပြီးရင် ပြီးသွားပြီဆိုတဲ့ နိုင်ငံရေးခံယူချက်ကနေ တစ်ဆင့်ထပ်တက်ပြီး အစိုးရကို အချိန်ပြည့်ထိန်းကျောင်းစောင့်ကြည့်နေဖို၊ လိုအပ်ရင်လိုအပ်သလို ဓမ္မဓိဋ္ဌာန်ကျကျတည့်မတ်ဖိုလိုတယ်ဆိုတဲ့ ခံယူချက်မျိုးအထိ ကိုယ့်ကိုယ်ကိုယ်ဆွဲငင်သွားဖိုလိုပါတယ်။

အမှားကိုဝန်ခံရုံနဲ့တင်မဟုတ်ဘဲ အမှန်ကိုပါလက်ခံတတ်ဖိုလည်းလိုပါတယ်။ ဒါဟာ ရှက်စရာမဟုတ်ဘဲ ဂုဏ်ယူစရာကိစ္စဖြစ်ပါတယ်။ မှားခဲ့သည်ရှိသော် မှားတာကိုမှားကြောင်း ရဲရဲဝံ့ဝံ့ဝန်ချတောင်းပန်တတ်သူများဖြစ်ကြပါစေ။

“လွန်တာရှိ ဝန္ဒာမိ”
