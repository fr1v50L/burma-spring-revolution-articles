---
title: ပင်လုံကတိနဲ့ တိုင်းရင်းသားတွေရဲ့ ဒဏ်ရာဒဏ်ချက်များ
author: ဆပ်ရိပ်
date: March 7, 2021
---

(ဖတ်ရန်ကြာချိန် ၁၀ မိနစ်)

နှစ်ပေါင်းများစွာ မြင်ခဲ့ကြားခဲ့ရတဲ့ " ပြည်ထောင်စု " ဆိုတဲ့ စကားလုံးကနေ စပြောကြပါစို့။ ကျနော်တို့သိခဲ့ရတဲ့ ပြည်ထောင်စုဆိုတဲ့အရာက တကယ်ရော ရှိခဲ့ရဲ့လား။ ဒါမှမဟုတ် စစ်အစိုးရရဲ့ သမိုင်းစာအုပ်တွေက ရှိတယ်လို့ပြောလို့ ကျနော်တို့က ရှိတယ်လို့ ယူဆခဲ့ကြတာလား။

### သမိုင်းကိုပြန်ကြည့်ခြင်း

ရှေးနှစ်များတုန်းက မြန်မာနိုင်ငံဟာ ပဒေသရာဇ်မင်းဆက်တွေ အပြိုင်အဆိုင်မင်းမူခဲ့တဲ့ နိုင်ငံတခုဖြစ်တယ်။ လူမျိုးစုတွေက သူတို့ထီးနန်းနဲ့ ကိုယ်စီနေထိုင်ခဲ့ကြတယ်။ ရခိုင်မှာဆိုရင် ရခိုင်ဘုရင်ရှိခဲ့တယ်။ တောင်ငူမှာ ဟံသာဝတီနေပြည်တော်ရှိခဲ့တယ်။ သထုံမှာ မွန်ဘုရင်တွေ၊ ရှမ်းနဲ့ကချင်မှာ စော်ဘွားတွေ၊ ဒူးဝါးတွေ အုပ်ချုပ်ခဲ့တယ်။ ဒါကို မြန်မာနိုင်ငံဆိုပြီး ပထမဆုံးအကြိမ်အဖြစ် အနော်ရထာက စုစည်းတယ်။ အဲ့ဒီနောက် ဘုရင့်နောင်၊ အလောင်းဘုရား။

ဆိုကြပါစို့။ ကိုယ့်လူမျိုးတွေတစုတစည်းနဲ့ ကိုယ့်ဘုရင်ကိုယ်နန်းတင်ပြီး ထည်ထည်ဝါဝါနေနေတဲ့ အရပ်ဒေသတခုကို တိုင်းတပါးက ဘုရင်တပါးရောက်လာပြီး စစ်ပွဲဆင်နွှဲလိုက်ပြီးတဲ့နောက် ကိုယ့်ရဲ့လူမျိုးစုကြီး ကျရှုံးသွားပုံကို ဌာနေလူမျိုးတွေက ကြည်ဖြူပျော်ရွှင်ခဲ့ကြတယ်လို့ထင်ရင် ကျနော်တို့ဟာ စစ်အစိုးရသင်ပေးတဲ့သမိုင်းကို ယုံကြည်ခဲ့လို့ပါပဲ။ စစ်အစိုးရရဲ့သမိုင်းစာအုပ်တွေမှာ ဗမာဘုရင်တွေကနေ စစ်ဗိုလ်ချုပ်တွေအထိ တိုင်းရင်းသားတွေရဲ့နယ်မြေတွေကို တိုက်ခိုက်၊ အကြောက်တရားနဲ့ချုပ်ကိုင်ခဲ့ကြတာကို နိုင်ငံတော်တခု၊ ပြည်ထောင်စုတခုလို့ တဖက်သတ်သတ်မှတ်ခဲ့ကြတယ်။တိုင်းရင်းသားတွေရဲ့ တကယ့်သဘောထားကို နားမလည်သလို နားလည်ဖို့လည်းမကြိုးစားခဲ့ကြဘူး။

ဆိုလိုတာက တိုင်းရင်းသားတွေမှာ အားမတန်မာန်မမျှလို့သာ မြန်မာနိုင်ငံတော်ကြီးအောက် ရောက်ခဲ့ရပေမယ့် သူတို့မှာလည်း သူတို့ထီးနန်းကို တမ်းတတဲ့စိတ်ရှိပါတယ်။ ရှိပေမယ့်လည်း သမိုင်းဟာ သမိုင်းအတိုင်းဖြစ်ခဲ့ပြီးပြီမို့ သမိုင်းရဲ့ရေစီးကြောင်းတလျှောက် သူတို့လိုက်ပါခဲ့ကြတယ်။ သူတို့လိုက်ပါခဲ့တဲ့ ပဒေသရာဇ်မင်းဆက်ကြီးကို အင်္ဂလိပ်ဆိုတဲ့ အနောက်ခြမ်းက လူတွေရောက်လာပြီး ထပ်ပြီးသိမ်းပိုက်လိုက်တဲ့အခါမှာတော့ သမိုင်းက တမျိုးတမည်ပြောင်းသွားပြန်တယ်။

တတိယ အင်္ဂလိပ်- မြန်မာစစ်ပွဲအပြီး တနိုင်ငံလုံးကို အင်္ဂလိပ်တွေရရှိသွားတဲ့အချိန်မှာ အင်္ဂလိပ်တွေအနေနဲ့ သူတို့ကိုလိုနီပြုခဲ့သမျှ ဘယ်တိုင်းပြည်မှာမှ မကြုံဖူးတဲ့ ပုန်ကန်မှုတွေကြုံရတယ်။ အိန္ဒိယက စစ်သားတွေ ခေါ်ယူအားဖြည့်ပေမယ့် ပျောက်ကြားတမျိုး၊ ပေါ်တင်တမျိုး၊ အနုနည်းတမျိုးအကြမ်းနည်းတသွယ် တော်လှန်နေတဲ့ လူထုကို နှိမ်နင်းရတာမလွယ်လှဘူး။ ဒါပေမယ့် စစ်အစိုးရသမိုင်းတွေမှာပြဌာန်းခဲ့သလို တိုင်းရင်းသားတိုင်းက မြန်မာဘုရင်ကို ကြည်နူးလက်ခံခဲ့တာမဟုတ်တဲ့အတွက် အင်္ဂလိပ်အစိုးရတတ်လာတဲ့အခါမှာ စော်ဘွားတွေ၊ ဒူးဝါးတွေကလည်း ရှေ့ရေးကို လှမ်းမျှော်ကြည့်ကြတယ်။ အင်္ဂလိပ်ကို ရန်သူလို့ သဘောမထားတဲ့လူတွေအများကြီးရှိခဲ့တယ်။

ဒီအင်္ဂလိပ်ပညာရေးစနစ်အောက်မှာပဲ ကမ္ဘာ့အရေးမြန်မာ့အရေးကို ကျင်လည်တဲ့ ပညာတတ်သူပုန်နွယ်တွေ ပေါ်ထွန်းလာကြတယ်။ သူတို့က အင်္ဂလိပ်တွေသိမ်းပိုက်ထားခဲ့တဲ့ မြန်မာနိုင်ငံကို မြန်မာလူမျိုးတွေရဲ့လက်ထဲ ပြန်လိုချင်တယ်။ ဒီအချိန်မတိုင်ခင်ကတည်းက အင်္ဂလိပ်တော်လှန်ရေးကို နိုင်ငံတွင်းမှာ မီးပွားစနေခဲ့တာကြာပြီ။ အလုပ်သမားသပိတ်တွေ ပေါ်လာတယ်။ ကျောင်းသားသပိတ်တွေ၊ အမျိုးသားကျောင်းတွေပေါ်လာတယ်။ လက်နက်ကိုင်နည်းနဲ့လည်း တိုက်ပွဲဝင်တယ်။ ဂျပန်ကိုစစ်ပညာသွားသင်တယ်။ အင်္ဂလိပ်ကိုတိုက်ထုတ်တယ်။ မဟာမိတ်တွေနဲ့ ပေါင်းပြီး ဂျပန်ကိုပြန်တိုက်တယ်။ အင်္ဂလိပ်ပြန်ဝင်လာခဲ့တဲ့အချိန်မှာတော့ နိုင်ငံရေးနည်းနဲ့ လွတ်လပ်ရေးရဖို့ နည်းအားလုံးသုံးခဲ့ကြတယ်။ အင်္ဂလိပ်က ဒိုင်အာခီအုပ်ချုပ်ရေးလို အတုအယောင်လွတ်လပ်ရေးပေးမယ့် လက်မခံခဲ့ဘူး။

နောက်ဆုံးမှာ သူ့ပြည်တွင်းရေးကိုလည်းအာရုံစိုက်နေရတဲ့ အင်္ဂလိပ်တွေက လွတ်လပ်ရေးပေးမယ်ဆိုတဲ့အချိန်ထိရောက်လာခဲ့တယ်။ မေးခွန်းက လွတ်လပ်ရေးကို ဘယ်လိုယူမလဲ။ ဘယ်သူတွေယူမလဲ။ အင်္ဂလိပ်ကတော့ တောင်တန်းဒေသတွေဟာ မြန်မာနိုင်ငံလွတ်လပ်ရေးမှာ အရေးပါတယ်လို့ ထောက်ပြတယ်။

### ပင်လုံဆွေးနွေးပွဲများ

ဒီအချိန်မှာ ဗိုလ်ချုပ်အောင်ဆန်းနဲ့ တိုင်းရင်းသားခေါင်းဆောင်တွေဟာ လွတ်လပ်ရေးအတွက် ဆွေးနွေးပွဲတွေပြုလုပ်တယ်။ အကြောင်းရင်းကတော့ အင်္ဂလိပ်လက်အောက်ကနေ အတူလွတ်လပ်ရေးယူကြမယ်။ လွတ်လပ်ရေးရတဲ့အခါ ကိုယ်ပိုင်အုပ်ချုပ်ခွင့်တွေနဲ့ ခေတ်မီနိုင်ငံတခုကို တည်ဆောက်ကြမယ်။ ဒီလိုညှိကြတယ်။ အင်္ဂလိပ်ကိုလိုနီလက်အောက်မှာ ကချင်တောင်တန်းဒေသ၊ ချင်းတောင်တန်းဒေသ၊ ပြည်ထောင်စုရှမ်းပြည်နဲ့ ဗမာမင်းများပိုင်ဆိုင်ခဲ့တဲ့ဒေသတွေကို ဖွဲ့စည်းပုံအခြေခံဥပဒေ (၄) ခုနဲ့အုပ်ချုပ်ခဲ့တာဖြစ်တယ်။ လွတ်လပ်ရေးအတွက် ဆွေးနွေးတဲ့အခါမှာလည်း ဒီဒေသတွေက ခေါင်းဆောင်တွေ၊ စော်ဘွားတွေ၊ ကိုယ်စားလှယ်တွေနဲ့ ဆွေးနွေးခဲ့ကြတယ်။ နောက်ဆုံးမှာ သဘောတူညီမှုတခုရတယ်။ လွတ်လပ်ရေးအတူယူမယ်။ ဖက်ဒရယ်ပြည်ထောင်စုတခုကို တည်ထောင်ကြမယ်။

ဒီနေရာမှာ ပြောစရာရှိတာက စော်ဘွားတွေအနေနဲ့ လွတ်လပ်ရေးအတူမယူလည်း သူတို့အတွက်ပြသနာမရှိတဲ့အခြေအနေဖြစ်ပါတယ်။ ဥပမာအားဖြင့် ရှမ်းစော်ဘွားတွေနဲ့ပြောပြရရင် ရှမ်းစော်ဘွားတွေဟာ ပဒေသရာဇ်စနစ်ဟောာင်းကြီးကို တမ်းတနေတာမဟုတ်တော့ပဲ ခေတ်အမြင်နဲ့ တိုင်းပြည်ကိုအုပ်ချုပ်ဖို့အသင့်ရှိနေပါပြီ။ ခမ်းနားတဲ့ ဟော်နန်းတွေရှိတယ်။ သီပေါစော်ဘွားတွေဟာ အနောက်ကမ္ဘာမှာ ပညာသွားသင်ကြတဲ့ အစောဆုံးစော်ဘွားတွေဖြစ်တယ်။ ရှေ့က သီပေါစော်ဘွားစဝ်ခွန်ဆိုင်ဟာ လန်ဒန်မှာ ဝိတိုရိယဘုရင်မနဲ့တွေ့နိုင်တဲ့အထိ သြဇာရှိခဲ့တယ်။ သူတို့ကို ယုံကြည်တဲ့လူမျိုးတအုပ်ကြီးရှိတယ်။ တခြားခေါင်းဆောင်တွေဟာလည်း ဒီလိုပါပဲ။

သူတို့အနေနဲ့ ငြင်းမယ်ဆိုရင် မြန်မာနိုင်ငံဆိုတဲ့အောက်မှာ လွတ်လပ်ရေးမယူပဲ သူတို့ဘာသာသီးခြားနိုင်ငံတခု ထူထောင်ကောင်းထူထောင်နိုင်တယ်။ တောင်းဆိုကောင်း တောင်းဆိုနိုင်တယ်။ ဒါပေမယ့်လည်း တိုင်းရင်းသားခေါင်းဆောင်အားလုံးဟာ ပင်လုံကတိကဝတ်ကို လက်ခံပြီး ၁၉၄၈ ခုနှစ်မှာ လွတ်လပ်ရေးအတူရယူခဲ့ကြပါတယ်။

လွတ်လပ်ရေးရပြီးမှာတော့ ၁၉၄၇ အခြေခံဥပဒေနဲ့ အုပ်ချုပ်ခဲ့ပေမယ့် နိုင်ငံဟာ ပြည်တွင်းစစ်ဒဏ်ကို စပြီးခံရတယ်။ နောက်ဆုံးမှာတော့ ၁၉၆၂ ခုနှစ်မှာ နေဝင်းက အာဏာစသိမ်းပြီး ပြည်မနဲ့တောင်တန်းဒေသအားလုံး စစ်ဖိနပ်အောက်ရောက်ခဲ့ရတယ်။

### စစ်အစိုးရပြောတဲ့ပြည်ထောင်စု

ကျိုးပျက်သွားခဲ့တဲ့ ဖက်ဒရယ်အိပ်မက်ထဲမှာ တိုင်းရင်းသားတွေရဲ့ တန်းတူအခွင့်အရေးတွေ၊ ကိုယ်ပိုင်အုပ်ချုပ်ခွင့်တွေ ရေစုန်မျောသွားခဲ့ပြီ။ စစ်အစိုးရအဆက်ဆက်ဟာ ဖက်ဒရယ်ပြည်ထောင်စုကို တိုင်းပြည်ပြိုကွဲတာလို့ပဲသဘောထားတယ်။ တသွေးတသံတမိန့်နဲ့ တနိုင်ငံလုံးကို အကြောက်တရားသက်သက်အုပ်ချုပ်တယ်။ တိုင်းရင်းသားဒေသတွေက ထွက်တဲ့သယံဇာတတွေကို ပြည်မအစိုးရကပဲ သုံးစွဲတယ်။ တိုင်းရင်းသားဒေသတွေဟာ ပြည်မထက် ဖွံ့ဖြိုးမှုနောက်ကျလာတယ်။ တိုင်းရင်းသားတွေနဲ့ ဘာသာစကား၊ယဉ်ကျေးမှု စတာတွေ အရောင်မှိန်ဖျော့လာပြီး သမိုင်းစာအုပ်တွေမှာ ဗမာသည်သာဘုရင်၊ ဗမာ့သမိုင်းသည်သာ အမှန်ဆိုပြီး ဖြစ်လာတယ်။ ဗမာစကားမတတ်ရင် ပညာမတတ်မြောက်နိုင်ဘူး။ တိုင်းရင်းသားတွေရဲ့ ခံစားမှုကို စစ်အစိုးရက ဂရုမစိုက်ဘူး။ ပြည်ထောင်စုဆိုတဲ့ ရွှေရည်စိမ်အမှိုက်ပုံကြီးဟာ အောက်မှာလောက်တွေတဖွားဖွားနဲ့။

ဒါကိုမကျေနပ်လို့ တိုင်းရင်းသားလက်နက်ကိုင်အဖွဲ့တွေပေါ်လာတယ်။ သူတို့ဒေသကို ပြန်လည်ရယူဖို့ ကြိုးစားတယ်။ စစ်အစိုးရက သူတို့ကို သူပုန်လိုသတ်မှတ်ပြီး နှိပ်ကွပ်တယ်။ တောင်ပေါ်ဒေသတွေမှာ တိုင်းရင်းသားတွေ ပေါ်တာဆွဲခံရတယ်။ စစ်ပွဲတွေဆို ရိုးရိုးရွာသားတွေကို ကြိုးတုပ်ပြီး လူသားတံတိုင်းအနေနဲ့ ရှေ့ဆုံးမှာထားတယ်။ မိုင်းတွေမိပြီး သေကြရတယ်။ စစ်သားတွေ ရွာထဲရောက်ရင် ခိုးဆိုးလုယက်တယ်။ မုဒိမ်းကျင့်တယ်။ တနှစ်မှာ ၁၁လက စစ်ဘေးရှောင်စခန်းမှာနေရတယ်။ ဘယ်မှာလဲ နေစရာအိမ်။ ဘယ်မှာလဲ လူသားတယောက်ရဲ့အခွင့်အရေးတွေ။ ဘယ်မှာလဲ မတရားမှုတွေဖြစ်လာတဲ့အခါ တိုင်တန်းခွင့်။ ဘယ်မှာလဲ တရားဥပဒေ။

ဒါကို စစ်အစိုးရရဲ့ ဝါဒမှိုင်းတွေနဲ့ ဦးနှောက်ပုံဖျက်ခံထားရတဲ့ ပြည်မက လူတွေက မသိတော့ဘူး။ သိရင်လည်း ကိုယ်ချင်းမစာနိုင်ကြတော့ဘူး။ တိုင်းရင်းသားလက်နက်ကိုင်တွေကို သူပုန်လို့ စစ်အစိုးရမြင်စေချင်သလိုမြင်တယ်။ သူတို့လက်နက်ကိုင်တွေရှိနေလို့ သူတို့တိုင်းရင်းသားတွေခံရတာဆိုတဲ့အထိ အမြင်တွေရှိခဲ့တယ်။ ဒါက အနီးစပ်ဆုံးဖြစ်တဲ့ ၂၀၁၇ ရခိုင်ပြည်တွင်းစစ်အထိ ဖြစ်ခဲ့တာ။ ပြည်မက လူတွေမှာ ဗမာလူမျိုးကြီးဝါဒကို ကိုယ်တိုင်ခွဲခြားဆက်ဆံမှုမရှိဘူးဆိုရင်တောင် စစ်အစိုးရကပေးတဲ့ ပုံစံခွက်ထဲမှာ လက်ခံခဲ့ကြပြီးပြီ။

တိုင်းရင်းသားတွေအတွက်တော့ မိအေးနှစ်ခါမကပဲ အခါပေါင်းများစွာ နာကျင်ရတာပါပဲ။ ကိုယ့်ထီးကိုယ့်နန်း ကိုယ့်အုပ်ချုပ်သူနဲ့ဝေးစွ။ ဖက်ဒရယ်ပြည်ထောင်စုဆိုတာကြီးလည်း ပေါ်မလာ။ ပင်လုံကတိတွေအတူလက်ခံခဲ့တဲ့ သက်ဆိုင်ရာ ခေါင်းဆောင်တွေလည်း ကြက်ကလေးငှက်ကလေးတွေလို ဖမ်းဆီးခံရ။ စစ်ဖိနပ်အောက် ရောက်ရ။ စစ်ပွဲဒဏ်တွေဆက်ခံရ။ စစ်အစိုးရကတော့ သူတို့ရဲ့ပြည်ထောင်စုဆိုတာကြီး မပြိုကွဲရဘူးလို့ ကြားကောင်းအောင်ပြောပြီး တိုင်းပြည်ကို ခိုးချင်တိုင်းခိုး၊ဝှက်ချင်တိုင်းဝှက်၊သတ်ချင်တိုင်းသတ်လို့။

### ကိုယ်ချင်းစာတတ်ဖို့လိုတယ်

ပြီးခဲ့တဲ့ရက်ပိုင်းအတွင်းမှာတော့ စစ်အာဏာသိမ်းမှုနဲ့အတူ ဘုံရန်သူဟာ ဘွားကနဲထပ်ပေါ်လာတယ်။ တသက်လုံးကိုယ်နေခဲ့တဲ့နေထိုင်မှုမှာ ကိုယ့်အပေါ်မထိခိုက်သေးလို့ ကျေနပ်ခဲ့ကြတဲ့ပြည်မကလူတွေဟာ စစ်အစိုးရရဲ့ ပေါ်ပေါ်ထင်ထင် အနိုင်ကျင့်မှုကို လန့်လာကြတယ်။ တိုင်းရင်းသားတွေရဲ့ အခြေအနေအမှန်ကို ကိုယ်ချင်းစာလာကြတယ်။ လျစ်လျူရှုခဲ့မိလို့ တောင်းပန်စကားဆိုလာကြတယ်။
အဆိုးထဲက အကောင်းအနေနဲ့ စစ်ဖိနပ်အောက်က ၂၀၀၈ ဖွဲ့စည်းပုံကို ဖျက်နိုင်တဲ့အခြေအနေရောက်သွားပြီး နှစ်ပေါင်းများစွာ အသံတိတ်သွားခဲ့တဲ့ ဖက်ဒရယ်ဆိုတဲ့ စကားလုံးမှာ မျှော်လင့်ခြင်းရောင်ခြည်လေးသမ်းလာခဲ့တယ်။ CRPH က တိုင်းရင်းသားတွေနဲ့ညှိဖို့ကြိုးစားနေတယ်လို့ သိရတယ်။

ဖက်ဒရယ်ဆိုတာဟာ အကြမ်းဖျင်းအားဖြင့် လူမျိုးစုတွေကို ကိုယ်ပိုင်ပြည်နယ်တွေပေးပြီး တန်းတူညီမျှတဲ့ အုပ်ချုပ်မှု၊ သယံဇာတခွဲဝေမှု၊ ဖွံ့ဖြိုးတိုးတက်မှုတွေနဲ့ နိုင်ငံတခုကို ဗမာအပါအဝင်တိုင်းရင်းသားအားလုံး အတူတကွနေထိုင်ကြခြင်းပါပဲ။ ဒါဟာ စစ်အစိုးရပြောတဲ့ ပြည်ထောင်စုဆိုတာနဲ့ ဆီနဲ့ရေလိုကွာတယ်။ စေတနာတကယ်ရှိပြီး ကိုယ်ချင်းစာတတ်တဲ့ခေါင်းဆောင်တွေမှသာ ဖက်ဒရယ်ဆိုတာကို ပေးနိုင်၊ပေးရဲမှာဖြစ်တယ်။

တကယ်တော့ အခုအချိန်ဟာ ပင်လုံစာချုပ်တုန်းကလိုပဲ သမိုင်းတကွေ့ဖြစ်ပါတယ်။ CRPH နဲ့ တိုင်းရင်းသားအဖွဲ့တွေ ဆွေးနွေးညှိနှိုင်းတယ်ဆိုပေမယ့် တကယ်တမ်းမှာ တိုင်းရင်းသားအဖွဲ့တွေက ပြည်မက လူတွေကို ကယ်တင်ခြင်းပါပဲ။ ဒါကိုနိုင်ငံရေးနည်းအရ ခိုင်မာတဲ့ကတိကဝတ်တွေနဲ့ တိုင်းရင်းသားတွေ ပါဝင်လာအောင် CRPH က ဆွေးနွေးညှိနှိုင်းနေတယ်။ တိုင်းရင်းသားတွေဟာ ခေတ်အဆက်ဆက် တန်းတူညီမျှမဖြစ်ခဲ့ရပေမယ့် အခုအချိန်မှာ ဖက်ဒရယ်ကတိတွေရမယ်ဆိုရင် အာဏာရှင်ကို အတူတော်လှန်မယ့်လက်တွေကမ်းဖို့ အသင့်ရှိနေကြတယ်။ ပြည်မကလူတွေအပေါ် ငါတို့တုန်းကအသံတိတ်နေရကောင်းလားလို့ အညှိုးအတေးမရှိကြဘူး။

ဒီလိုပဲ CRPH ရော၊ ပြည်မက လူတွေရောဟာ တိုင်းရင်းသားတွေကို ကိုယ်လိုမှ ပူးပေါင်းဖို့ခေါ်တာ၊ အကူအညီတောင်းတာ၊ ကိုယ်ချင်းစာတာမျိုးမလုပ်အပ်ပဲ အခွင့်အရေးရတုန်းမှာ စစ်အစိုးရကို အမြစ်ပြတ်အောင်ဖြုတ်ချပြီး လူမျိုးအားလုံးအတွက် တန်းတူညီမျှမှုရှိတဲ့ လွတ်လပ်ပြီးတရားမျှတတဲ့နိုင်ငံကို တကယ်ကတိတည်ကြရမယ်။ သူ့ဒဏ်ရာကိုယ့်ဒဏ်ရာနားလည်ရမယ်။

ဒီလို အပြန်အလှန်နားလည်မှုရှိပြီး စေတနာမေတ္တာထားရှိတဲ့နိုင်ငံတခုဟာ ဘာအကြောင်းနဲ့မှ နောက်တကြိမ်နောက်ကျကျန်ခဲ့ဖို့ မရှိတော့ဘူးလို့ထင်တယ်။ မင်းအောင်လှိုင်ရဲ့ ဒီတကြိမ်အာဏာရူးမှုနဲ့အတူ စစ်အစိုးရကိုမြေလှန်ရင်း တယောက်နဲ့တယောက်ရိုးသားကြဖို့လည်းလိုတယ်။ ပင်လုံကနေ ကတိအစား ဒဏ်ရာဒဏ်ချက်တွေသာရခဲ့တယ်။ အဲ့ဒီဒဏ်ရာတွေကို ဖက်ဒရယ်နိုင်ငံတော်ဆိုတဲ့အရိပ်အာဝါသအောက်မှာ တောင်ပေါ်မြေပြန့်အားလုံး အတူတူကုစားကြရမယ်၊ ကုစားနိုင်စွမ်းလည်းရှိတယ်လို့ ကျနော်ယုံကြည်ပါတယ်။
