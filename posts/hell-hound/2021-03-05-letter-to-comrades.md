---
title: A Letter To Our Comrades - ကျနော်တို့ရဲ့ ညီနောင်ရဲဘော်များသို့ပေးစာ
author: ဆပ်ရိပ်
date: March 5, 2021
---

နွေဦးပန်းတွေ ပွင့်တော့မယ်။ ငရဲခွေးတွေမိရမယ်။ ဖက်ဆစ်စစ်ခွေးတွေတက်ရမယ့် ကြိုးစင်ဒေါက်ကို ကျနော်တို့ကိုယ်တိုင် ကန်ဖြုတ်နိုင်ဖို့ ကျနော်တို့ရဲ့ လက်သီးတွေကို အားမလျှော့တမ်း ကျစ်ထားကြဖို့ အချိန်ကောင်းပါပဲ။

ဒီရက်ပိုင်းတွေဟာ ကျနော်တို့အတွက် စစ်ပွဲတခုလို နေ့ရက်တွေဖြစ်ပါတယ်။ သေနတ်မကိုင်ရတာကလွဲလို့ နေ့ရောညရော ဖိစီးပင်ပန်းရတဲ့နေ့တွေပါ။ အကြမ်းဖက်သမားတွေရဲ့ အချိန်မရွေးသွေးဆာနေနိုင်တဲ့အခြေအနေကို သိပေမယ့် ကိုယ့်ရဲ့လွတ်လပ်ခွင့်အတွက်တိုက်ပွဲဝင်ဖို့ လမ်းပေါ်တက်ရတယ်။ လမ်းပေါ်မှာ နိုင်တဲ့တာဝန်ကိုယူရတယ်။ မေးကြောတွေထောင်နေအောင် အော်ဟစ်ကြတယ်။ စောင့်ရှောက်ပေးတဲ့ အိမ်တွေရဲ့အရိပ်ကို ခိုလှုံရတယ်။ ချွေးတွေသံတွေကြားက ပြေးရင်းလွှားရင်း ရီစရာခွီစရာတွေ ရအောင်ရှာကြတယ်။ အချိန်တန်တဲ့အခါ အိမ်ပြန်နိုင်သူတွေ အိမ်ကိုပြန်လာကြတယ်။

ကံဆိုးစွာနဲ့ ကျနော်တို့ရဲ့ ရဲဘော်တွေဟာ ရန်ကုန်လမ်းမတွေပေါ်မှာ၊ မန္တလေးလမ်းမတွေပေါ်မှာ၊ မုံရွာလမ်းမတွေပေါ်မှာ၊ မော်လမြိုင်၊ ပဲခူး၊ မကွေး၊ မြိတ်မြို့ရဲ့လမ်းမများပေါ်မှာ သူတို့ချစ်တဲ့မိသားစုကို ခွဲခွာပြီး အိမ်ကိုပြန်မရောက်နိုင်တော့ရင်တော့ ကျနော်တို့မှာ တဆစ်ဆစ်နာကျင်ရပါတယ်။ သွေးမတော်သားမစပ်ပေမယ့် တက်လာတဲ့ဓာတ်ပုံတွေကြည့်ရင်း မျက်ရည်ပေါက်ပေါက်ကျလာရတဲ့ ဝမ်းနည်းမှုနဲ့ပဲ ရောက်ရာအရပ်ကနေ ကျနော်တို့အားလုံး အလေးအမြတ်ပြုကြရပါတယ်။

အကြမ်းဖက်စစ်အုပ်စုဟာ ကျနော်တို့ကို ကြောက်စိတ်သွင်းဖို့ နည်းလမ်းပေါင်းစုံနဲ့ ကြိုးစားခဲ့ပေမယ့် အခုထိ မအောင်မြင်ရှာဘူးလို့ ကျနော်ယုံကြည်ပါတယ်။ အကြမ်းဖက်သမားများရဲ့ အမိန့်အာဏာဟာ ကျနော်တို့ရဲ့ ဦးခေါင်းပေါ်မှာ အရိပ်မကျပါ။ ခေတ်က ဒီမတရားမှုကြီးကို ကျနော်တို့ပခုံးပေါ် ရုတ်တရက်တင်ပေးခဲ့ပေမယ့် သင်ယူရင်း၊ နာကျင်ရင်း၊ ကြံ့ကြံ့ခံရင်းပဲ ကျနော်တို့ရဲ့ တလတာခရီးကို ရောက်ခဲ့ရပြီ။ ၁၉၆၂ ထဲက သန္ဓေတည်လာခဲ့တဲ့ သန္ဓေယုတ်တွေကို ကျနော်တို့လက်ထက်မှာ တွန်းလှန်နိုင်ခဲ့တယ်လို့ ဝမ်းသာအားရပြောဖို့ ကျနော်မစောင့်နိုင်တော့ပါဘူး။

ရှေ့ရက်တွေမှာ ကျနော်တို့အတွက် ဒီလိုပဲ လမ်းပေါ်တက်နေပြီး ပြီးသွားတော့မှာလားလို့ စိတ်ဓာတ်ကျခဲ့ရတဲ့ညတွေ ရှိကောင်းရှိခဲ့မယ်။ မေ့လိုက်ပါတော့။ အခုအချိန်မှာတော့ ကျနော်တို့အနေနဲ့ မင်းအောင်လှိုင် မတန်တရာတက်ထားတဲ့ ပလ္လင်ပေါ်ကနေ ဘယ် Position နဲ့ဆင်းမလဲဆိုတာကို အတူရွေးကြရအောင်ပါ။ ကျနော်တို့ဘက်မှာ အခုဘာတွေရှိနေသလဲ။

ဒီနေ့ CRPH က ၂၀၀၈ ခြေဥကို ဖျက်ဖို့နဲ့ ဖက်ဒရယ်ပြည်ထောင်စုတည်ဆောက်ဖို့ဟာ သူတို့ရဲ့နိုင်ငံရေးမူထဲမှာ ပါဝင်တယ်လို့ ထုတ်ပြန်တယ်။ စုရွေးလွှတ်လမ်းစဉ်နဲ့ ခြေဥအောက် ပြန်တိုးဝင်သွားမှာကို စိုးရိမ်နေခဲ့ရတဲ့ ရေချိန်တခုလုံးဟာ အောက်ဆုံးထိ ထိုးကျသွားပြီ။ CRPH ဆီကနေ အမျိုးသားညီညွတ်ရေးအစိုးရတရပ်မျှော်လင့်လို့ရပြီ။ တိုင်းရင်းသားအဖွဲ့တွေနဲ့ ညှိနေပြီ။ ဒေါက်တာဆာဆာက သူ့ရဲ့လုပ်ပိုင်ခွင့်မှာအ​မြင့်ဆုံးဖြစ်တဲ့ R2P ကို ကုလဆီ request ထားတယ်။ မကြာခင်မှာ လမ်းပေါ်မှာ လက်နက်ကိုင်ရမ်းကားနေတဲ့ ခွေးတအုပ်ဟာ လမ်းပေါ်မှာ သူတို့ချည်းပဲ ထင်းထင်းကြီးကျန်ခဲ့လိမ့်မယ်။ ကျနော်တို့မှာ ကျနော်တို့ပဲရှိတယ်ဆိုပေမယ့် အဲ့ဒီရှိနေတဲ့အားဟာ အကြမ်းဖက်အုပ်စုအတွက် ဖိန့်ဖိန့်တုန်စရာဖြစ်လာတော့မှာဖြစ်တယ်။ ဖြစ်လာစလည်းပြုနေပါပြီ။

အကြမ်းဖက်အုပ်စုဟာ နှစ်ပေါင်းများစွာ လက်နက်ကိုင်ပြီး ဒေသအသီးသီးမှာ လူမဆန်တဲ့ဆိုးယုတ်မှုတွေလုပ်ခဲ့တယ်။ ပစ္စည်းတွေ လုယူတယ်။ မုဒိမ်းကျင့်တယ်။ ပေါ်တာဆွဲတယ်။ လူသတ်တယ်။ လူမျိုးသုဉ်းသတ်ဖြတ်တယ်။ ပြီးရင် သူတို့ရဲ့သတင်းမီဒီယာမှာ လီဆယ်သတင်းတွေကို မျက်နှာပြောင်တိုက်လိမ်လည်တယ်။

ISIS အကြမ်းဖက်သမားတွေဟာ တိုက်ခိုက်မှုတခုလုပ်ပြီးရင် သူတို့ဖြစ်ကြောင်း ဝန်ခံကြပါတယ်။ အကြမ်းဖက်စစ်အုပ်စုကတော့ မမြသွဲ့သွဲ့ခိုင်ရဲ့ ဦးခေါင်းကိုဝင်သွားတဲ့ ကျည်ဆန်ဟာ သူတို့ကျည်ဆန်မဟုတ်ပါတဲ့။ ကျနော်တို့မှာလည်းဗီဒီယိုမှတ်တမ်းတွေ အတိအလင်း။ သူတို့မှာလည်း မျက်နှာပြောင်တိုက်မှုနဲ့ စောက်ရှက်မရှိမှုဟာ အထင်းသား။ အခု သူတို့ကိုဘယ်သူမှ အသိအမှတ်မပြုကြတော့ဘူး။

ကျနော်တို့အသိအမှတ်ပြုတဲ့အစိုးရဟာ လမ်းကြောင်းမှန်တခုပေါ်ရောက်နေပါပြီ။ CRPH နဲ့ ထောက်ခံသူတွေကို ထောင်ဒဏ် (၇) နှစ်ဆိုတာဟာ ကျနော်တို့အတွက်သတင်းကောင်းပါပဲ။ စစ်အစိုးရဘာကိုကြောက်လဲ သိရပါပြီ။ စစ်အစိုးရကြောက်တဲ့အရာမှန်သမျှ ရှေ့တိုးလုပ်ဆောင်ပံ့ပိုးရပါလိမ့်မယ်။ သင်၏တန်းတူညီမျှတရားမျှတသောနိုင်ငံတော်ဆီရောက်ဖို့ အတူတူတွန်းပြီး ရွေ့မှရမှာဖြစ်ပါတယ်။

အကြမ်းဖက် အုပ်စုက CDM ကိုကြောက်တယ်။ အကြမ်းဖက်အုပ်စုက CDM ဆိုတာ အလုပ်မဖြစ်တဲ့ ကလေးကွက်တွေပါလို့ ကြေငြာတယ်။ နောက်ရက်ကျ ရုံးပြန်တက်ကြဖို့ လေဖျော့ဖျော့ထိုးပြန်တယ်။ နောက်ရက်ကျ နွားတွေမထွန်တတ်ရင် သင်ပေးရမယ်လုပ်ပြန်ရော။ ဘာမဆိုလုပ်တတ်တယ်ဆိုတဲ့ စစ်အုပ်စုနဲ့ အားပေးအားမြောက်အသီးသီးကို အလုပ်တာဝန်တွေကနေ ခေတ္တစွန့်ခွာခဲ့ကြတဲ့ ညီနောင်ရဲဘော်တွေက ရီနေကြမယ်လို့ယုံပါတယ်။ စစ်အုပ်စုက CDM လူနည်းနေပါပြီတဲ့။ ကျနော်တို့ပိတ်ထားတဲ့လမ်းတွေပေါ်ကနေ သူတို့ပျံသန်းပြီးများ သွားနေကြလေသလား။ ကျနော်တို့ရဲ့ မီးရထားဝန်ထမ်းတွေရဲ့ အာခံမှုကို သူတို့လျှော့တွက်ကြသလား။ ကျနော်တို့ရဲ့ ဆရာဝန်များရဲ့ အာဏာဖီဆန်နိုင်မှုကို ပေါ့သေးသေးထင်နေကြသလား။

အကြမ်းဖက် အုပ်စုက လူစုမှာကိုကြောက်တယ်။ အကြမ်းဖက်အုပ်စုထဲက တယောက်က ဆန္ဒပြပွဲတွေဟာ ဒီလိုပဲ အားလျော့သွားမှာပါလို့ပြောတော့လည်း ကျနော်တို့မှာ ရီနေရုံပါပဲ။ ဆန္ဒပြရတာ ပိုက်ဆံမရှိတော့ဘူးပြောရင် သူတို့ကို အလှူရှင်တွေက ရီလိမ့်မယ်။ လှိုင်ကိုဖိရင် မရမ်းကုန်းက ကြွမယ်။ မြောက်ဥက္ကလာကို ထိရင် တာမွေကကြွမယ်။ မြို့ထဲကိုပိတ်ထားရင် မြို့နယ်ထဲမှာပြမယ်။ ဒါပေမယ့် ရှေ့မှာ ကျနော်ပြောခဲ့သလို ဒီတိုင်းပဲပြီးသွားတော့မှာလားဆိုတဲ့စိတ်ကြောင့် အိမ်ထဲပြန်ဝင်သွားခဲ့တဲ့ ညီနောင်ရဲဘော်များလည်းရှိနိင်ပါတယ်။

ညီနောင်ရဲဘော်များခင်ဗျာ

ကျနော်တို့ဟာ အချိန်မရွေးအချုပ်ကားပေါ် ပါသွားနိုင်ပါတယ်။ ကျည်အစစ်ဟာ ကျနော်တို့ရဲ့ ဦးခေါင်းထဲ အချိန်မရွေးတိုးဝင်လာနိုင်တယ်။ လမ်းပေါ်မှာ အရိုက်အနှက်ခံရနိုင်တယ်။ သွေးခွဲမှုအမျိုးမျိူးကြုံရနိုင်တယ်။ ကျနော်တို့အားလုံး သွေးနဲ့ကိုသားနဲ့ကိုယ်မို့ ကြောက်စိတ်ရှိပါတယ်။ တွေဝေမှုရှိပါတယ်။

"တခါသေ သေလိုတော့သည်" ဆိုတဲ့ ရာဇာဓိရာဇ်အရေးတော်ပုံထဲက စာသားကို သတိရကြမယ်ထင်ပါတယ်။ ကျနော်တို့အခုသေသွားရင် တခါပဲသေပါမယ်။ ကျနော်တို့သေမှာကြောက်လို့ အိမ်ထဲမှာငြိမ်နေခဲ့မိရင် စစ်ဖိနပ်တွေကပေးမယ့် ကြောက်စိတ်ကို နောက်မျိုးဆက်တွေအထိ ခံရဖို့သာရှိပါတယ်။ လမ်းပေါ်က အင်အားနဲ့ CDM လုပ်နေသူတွေရဲ့ခွန်အားဟာ တိုက်ရိုက်အချိုးကျနေတာမို့ လမ်းပေါ်ပြန်ထွက်ခဲ့ကြဖို့ တိုက်တွန်းပါတယ်။

ကမ္ဘာကြီးဟာ ကျနော်တို့ဘက်မှာရှိနေပါတယ်။ တရားဝင်မှုဟာ ကျနော်တို့အစိုးရလက်ထဲမှာ ရှိနေပါတယ်။ အထီးကျန်စစ်အုပ်စုရဲ့ တခုထဲသောလက်နက်ဖြစ်တဲ့ ကြောက်စိတ်ကို ဆက်ပြီးတွန်းလှန်ဖို့လိုနေပါပြီ။ ဘုံရန်သူကို ထီးထီးကြီးမြင်နေရတုန်းမှာ အားလုံးညီညီညွတ်ညွတ်နဲ့ စောက်ခွက်ကိုဝိုင်းကန်ဖို့ပါပဲ။

ညီနောင်ရဲဘော်များခင်ဗျား

ကျဆုံးခဲ့ရတဲ့ ညီအကိုမောင်နှမများ၊ ကျဆုံးပြီးတဲ့အထိ အနှောင့်အယှက်အပေးခံနေရတဲ့ ညီအကိုမောင်နှများ၊ အကျဉ်းကျနေတဲ့ ညီအကိုမောင်နှမများ၊ လူသိများသော လူမသိသူမသိပျောက်ကွယ်ခဲ့ရသော မတရားမှုများ၊ စစ်အုပ်စုရဲ့ လူမဆန်မှုကြားမှာ ဘဝတွေရင်းခဲ့ရတဲ့ ရှေ့မျိုးဆက်က ရဲဘော်တွေကို အားနာချစ်ခင်သောအားဖြင့်။

လမ်းပေါ်ထွက်နိုင်တဲ့လူတွေ ကြောက်စိတ်ကို မှောက်သိပ်ပြီး လမ်းပေါ်ဆက်ထွက်ပေးကြပါ။ CDM သမားတွေ ဆက်ပြီးကြိုးစားလုပ်ဆောင်ပေးပါ။ ကျနော်တို့က ကျနော်တို့အလုပ်လုပ်နေသလို CRPH ကလည်း သူတို့အလုပ်သူတို့လုပ်နေပါတယ်။ မင်းအောင်လှိုင်တို့ အုပ်စု ကြိုးစင်တက်ရတာကို လက်ခုပ်ဖြိုင်ဖြိုင်တီးပြီးကြည့်ဖို့ အခုကျနော်တို့ရဲ့ အားတွေနေ့စဉ်စုနေဖို့လိုပါတယ်။ တရားမဝင်တဲ့အမိန့်မှန်သမျှ ဖီဆန်နေကြဖို့ လိုပါတယ်။

ကျနော်တို့မှာ ကြောက်စိတ်ရှိပါတယ်။ ဒါပေမယ့် စစ်အုပ်စုက ကျနော်တို့ကိုကြောက်နေတယ်ဆိုတာကိုလည်း လုံးဝမမေ့နဲ့။

"ငါ၏ ဦးခေါင်းကား သွေးချင်းချင်းနီ၏။ သို့သော် မညွတ်"
