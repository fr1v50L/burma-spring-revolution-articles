---
title: ဗမာ့ဝင်္ကပါ (ဘာသာပြန် အပိုင်း - ၁)
author: မြနှင်း (ဘာသာပြန်) & လင်းပြာ (တည်းဖြတ်)
date: March 20, 2021
---

_[ Burmese Labyrinth: A History of the Rohingya Tragedy ကို ဘာသာပြန်ထားခြင်းဖြစ်ပါသည်။ ပြန်ပြီးသလောက်၊ တည်းဖြတ်ပြီးသလောက်ကို ပေ့(အခုတော့ ပေ့အသစ်ပေါ့) တင်ထားပါမည်။ စာအုပ်ကို အစိတ်အပိုင်း ၂၁ ပိုင်းအဖြစ် မိမိတို့ဘာသာ ခွဲခြမ်းသတ်မှတ်ထားပြီး ယခုပို့စ်မှာ ၂၁ ခုထဲက ဦးဆုံး ၂ပိုင်း ဖြစ်ပါသည်။ အကုန်ပြန်ပြီးသွားရင်လည်း စာအုပ်အဖြစ် ထွက်ရှိပါမည်။ ]_

### စာအုပ်ထဲက ဗမာစကားလုံးဆိုင်ရာ မှတ်ချက်များ

၁၉၈၉ ခုနှစ်မှာ ဗမာနိုင်ငံစစ်အစိုးရက နိုင်ငံရဲ့နာမည်ကိုသာမက တိုင်းဒေသတွေနဲ့ မြို့တော်တွေရဲ့ နာမည်ကိုပါ ပြောင်းလဲသတ်မှတ်ခဲ့တယ်။ ဒီလိုပြောင်းလဲရာမှာ ဒီနာမည်တွေကို ဗမာစာပေဘာသာစကားအရ နာမည်အဟောင်းတွေကိုပဲ ပြန်ယူသုံးပြီး ပြောင်းလိုက်တာ ဖြစ်တယ်။ "စကားရပ်များအစားထိုးသည့် ဥပဒေ"အရ နိုင်ငံနာမည်ကို ရည်ညွှန်းတဲ့ "ဗမာ" ( Burma) ရော၊ နိုင်ငံသားဖြစ်မှုကို ရည်ညွှန်းတဲ့ "ဗမာ" (Burmese) ရောကို မြန်မာ (Myanmar) လို့ ပြောင်းလဲသတ်မှတ်ခဲ့တယ်။ အဲ့ဒီ့အပြောင်းအလဲက ဗမာဘာသာစကားမဟုတ်တဲ့ တခြား(နိုင်ငံရပ်ခြား)ဘာသာစကားတွေကိုသာ သက်ရောက်မှုရှိခဲ့တယ်။ ဘာလို့လဲဆို‌တော့ ဗမာလူများစုတွေရဲ့ ဘာသာစကားအရဆိုရင်လည်း နိုင်ငံရဲ့တရားဝင်နာမည်က 'မြန်မာ' ဖြစ်ပြီးသားဖြစ်လို့ပဲ။ ပြောင်းရတဲ့အကြောင်းအရင်းက ‘Burma’ဆိုတဲ့နာမည်က ဗြိတိသျှကိုလိုနီတွေပေးခဲ့တဲ့နာမည်မို့လို့ ဖြစ်တယ်လို့ ရှင်းပြခဲ့ကြတယ်။ ဒါပေမဲ့ အဲ့ဒါက ရာနှုန်းပြည့်တော့မမှန်ဘူး။ ဗမာနိုင်ငံ (Burma) ဆိုတာ ဗမာဘာသာစကားထဲမှာဆိုရင် အရင်ကတည်းက သိကြတဲ့ အရပ်သုံးနည်းနည်းပိုဆန်တဲ့ နာမည်ကို အင်္ဂလိပ်လိုအသံဖလှယ်ဘာသာပြန်ထားတာသာ ဖြစ်ပြီး ဗြိတိသျှအရှင်သခင်တွေ အသစ်ပေးခဲ့တဲ့နာမည်မဟုတ်ဘူး။ [ ဥပမာ ဖိလစ်ပိုင် ( Philippines ) ဆိုတာက ဒုတိယမြောက်ဖိလစ်ဘုရင် ( Philip II ) ရဲ့အောင်မြင်မှုကို ဂုဏ်ပြုတဲ့အနေနဲ့ စပိန်နယ်ချဲ့များက မှည့်ပေးထားတဲ့ နာမည်ဖြစ်တယ်။ ဗမာနိုင်ငံ ( Burma ) ဆိုတာက ဖိလစ်ပိုင်လိုမျိုး နာမည် အပေးခံရတာ မဟုတ်ဘူး၊ ရှိနှင့်ပြီးသား၊ အရပ်သုံးစကားလုံးဖြစ်တဲ့ "ဗမာ" ဆိုတာကိုပဲ အစွဲပြုပြီး အင်္ဂလိပ်လို ဘာသာပြန်ဖလှယ်ထားတာ ဖြစ်တယ်။ ] တကယ့်လက်တွေ့မှာလည်း ဗမာနိုင်ငံ(Burma) နဲ့ မြန်မာနိုင်ငံ(Myanmar)က အဓိပ္ပာယ်အတူတူပဲ ဖြစ်တယ်၊ ဒီတော့ တခြားဘာသာစကားပြောဆိုတဲ့သူတွေကို ဗမာအစား မြန်မာကိုသုံးစွဲရမယ်လို့ပြောတာက ဂျာမန်စကား မပြောတဲ့သူတွေကို "Germany" အစား "Deutschland" လို့ ပြောင်းသုံးခိုင်းတာနဲ့ သဘောတရားအတူတူပဲဖြစ်တယ်။ ( Germany နဲ့ Deutschland ဆိုတာ တူတူပဲ။ ပုဂံကို အရိမဒ္ဒနပူရ လို့ ခေါ်သလိုပဲ။ - တည်းဖြတ်သူမှတ်ချက် )

ကုလသမဂ္ဂနဲ့ တချို့နိုင်ငံတွေကတော့ အပြောင်းအလဲကို အသိအမှတ်ပြုခဲ့ပေမယ့် တခြားနိုင်ငံအများအပြားနဲ့ နိုင်ငံတကာမီဒီယာတွေကတော့ ဗမာနိုင်ငံ(Burma) လို့ခေါ်ဆဲပါပဲ။ ဒေါ်အောင်ဆန်းစုကြည်ကိုယ်တိုင်က ဒီနာမည်အပြောင်းအလဲကို ဆန့်ကျင်ခဲ့တော့ မြန်မာလား/ဗမာလား ရွေးရတာဟာ နိုင်ငံရေးဂယက်အနက်တွေကို သက်ဆောင်ခဲ့တဲ့အချိန် ရှိခဲ့ဖူးတယ်။ ဒါပေမယ့် ၂၀၁၂ အကူးအပြောင်းကာလက စပြီး မြန်မာ (Myanmar) ဆိုတဲ့ နာမည်ကို နိုင်ငံတကာက အသိအမှတ်ပြုလာကြတယ်။ ဒီစာအုပ်မှာ တခြားစာရေးဆရာတွေ သို့မဟုတ် စာသားတွေကို မူရင်းအတိုင်းဖော်ပြတဲ့အခါ သူတို့ကိုယ်တိုင်က ‘မြန်မာ’ လို့ သုံးထားတာက လွဲရင် တခြားနေရာတွေအားလုံးမှာ ‘ဗမာ’ လို့ပဲ ဒီစာအုပ်တလျှောက်လုံး ကျနော် သုံးနှုန်းပါမယ်။ ဒါက ပုဂ္ဂလိကကြိုက်နှစ်သက်မှုကိစ္စကြောင့်သာမက ဒီစာအုပ်ထဲမှာဖော်ပြထားတဲ့ဖြစ်ရပ်တွေဖြစ်ခဲ့တဲ့ကာလအများစုမှာ တိုင်းပြည်ကို ‘ဗမာနိုင်ငံ’ လို့ပဲ သိခဲ့ကြတာကြောင့်လည်းပါပါတယ်။

‘အာရကန်’ ပြည်နယ်ကိုလည်း ၁၉၈၃ ခုနှစ်မှာ ‘ရခိုင်ပြည်နယ်’ လို့ပြောင်းလဲသတ်မှတ်ခဲ့ပါတယ်။ ရခိုင်အမျိုးသား‌ရေးဝါဒီတွေကို ကျေနပ်စေဖို့ ပြောင်းတာဖြစ်နိုင်တယ်။ ကျနော့်အနေနဲ့ နေရာနာမည်ဖြစ်တဲ့ ‘အာရကန်’ ဆိုတာက ပိုပြီး လွှမ်းခြုံစေနိုင်တဲ့ ဂယက်အနက်ရှိတဲ့အတွက် စာအုပ်တလျှောက်လုံးမှာ ပြည်နယ်ကို ‘အာရကန်’ လို့သုံးနှုံးပြီး ပြည်နယ်ထဲက လူများစုဖြစ်တဲ့ လူမျိုးရဲ့ နာမည်ကို‌တော့ ‘ရခိုင်’ လို့ သုံးနှုန်းပါမယ်။

နိုင်ငံရဲ့လူများစုကို ‘ဗမာ’ ( Bamar) သို့မဟုတ် ‘ဗားမန်း’(Burman) လို့ခေါ်ပါတယ်။ 'မြန်မာ'ထက် 'ဗမာ'ဆိုတာက အသုံးအနှုန်းအရ ပိုပြီးသဟဇာတဖြစ်၊ ပိုလိုက်ဖက်ဆီလျော်မှုရှိတာမို့ လူများစုအမည်ကို ‘ဗားမန်း’ လို့သုံးနှုံးပါမယ်။ "ဘားမိစ်"(Burmese) ဆိုရင်တော့ ဘာလူမျိုးစုပဲဖြစ်ဖြစ် ဒီဗမာနိုင်ငံရဲ့ နိုင်ငံသားအားလုံးကို (ဒီစာအုပ်ထဲမှာ) ရည်ညွှန်းပါတယ်။ ဒါပေမယ့် "ဗမာဘာသာစကား" ( Burmese language ) ကတော့ လူများစု 'ဗားမန်း'တို့ရဲ့ ဘာသာစကားဖြစ်ပါတယ်။ ကိုလိုနီခေတ်မှာတော့ ဒါနဲ့ပြောင်းပြန် [ဗမာလူမျိုးစုကို ဘားမိစ် ၊ နိုင်ငံသားအားလုံးကို ဗားမန်းလို့ ] ခေါ်ဝေါ်ကြတာကိုလည်း သတိထားမိပါတယ်။ လူနည်းစုလူမျိုးတွေအနေနဲ့လည်း ‘ဗားမန်း’ တွေကိုရည်ညွှန်းချင်တဲ့အခါ ဗမာ/ဘားမိစ် လို့ရည်ညွှန်းကြတာကိုလည်း သတိချပ်သင့်ပါတယ်။ ဒီအချက်ကိုကြည့်ရင် အမျိုးသားစရိုက်လက္ခဏာ(နိုင်ငံသားဖြစ်မှု)ကိစ္စဟာ ဘယ်လောက်စိတ်ရှုပ်ထွေးစရာကောင်းပြီး လူမျိုးစုတွေ ပေါင်းစည်းထားတဲ့ ဗမာအမျိုးသားရေးဝါဒတစ်ခုကို တည်ဆောက်ဖို့ ဘယ်လောက်ခက်ခဲသလဲဆိုတာကို သိနိုင်ပါတယ်။

[နောက်တိုးပြောင်းထားတဲ့] ‘မြန်မာ’ဆိုတဲ့ ဝေါဟာရ အသုံးအနှုန်းကိုသုံးတဲ့ တချို့စစ်တမ်းတွေနဲ့ စာအုပ်တွေမှာဆိုရင် တချို့နာမည်တွေက ဒီစာအုပ်မှာပြထားတဲ့ နာမည်တွေနဲ့တူမှာမဟုတ်ပါဘူး။ ဒီနေရာမှာ ဒီစာအုပ်ထဲမှာ သုံးထားတဲ့ နာမည်တွေနဲ့ တူညီတဲ့ ‘မြန်မာ’ နာမည်တွေကို ဖော်ပြပေးထားပါတယ်။ (တခြားနာမည်တွေ (ဥပမာ- ကချင်) ဆိုရင်တော့ နာမည်တွေက အတူတူပါပဲ။)

ဤစာအုပ်ပါအမည် = အချို့စာအုပ်များပါအမည်

(မူရင်းစာအုပ်က အင်္ဂလိပ်လို ရေးထားတာဆိုတော့၊ မူရင်းစာအုပ်ထဲမှာ အင်္ဂလိပ်လို ဖလှယ်ရေးထားတဲ့ ဗမာနာမည်တွေဟာ တခြားစာအုပ်တွေက အင်္ဂလိပ်လိုဖလှယ်ရေးတဲ့နာမည်တချို့နဲ့ တူမှာမဟုတ်ကြောင်း၊ ရေးသားဖလှယ်ပုံမတူပေမယ့် အောက်ပါစကားလုံးတွေဟာ တစ်ခုတည်းသော အနက်အဓိပ္ပါယ်ကိုပဲ ဆိုလိုရည်ညွှန်းတဲ့အကြောင်းကို ဆိုလိုချင်တာ ဖြစ်ပါတယ်။ ဒါ့ကြောင့်မို့ နာမည်ကို အင်္ဂလိပ်ဘာသာလိုပဲ ဖော်ပြလိုက်တယ်။ - တည်းဖြတ်သူ )

Burma (နိုင်ငံ) ၊ Burmese (နိုင်ငံသား/ဘာသာစကား) = Myanmar

Burman(လူမျိုးစု) = Bamar

Rangoon(မြို့) = Yangon

Arakan (ပြည်နယ်)/Arakanese(လူမျိုးစု) = Rakhine

Irrawaddy (မြစ်/တိုင်း) = Ayeyarwady

Karen (ပြည်နယ်/လူမျိုး) = Kayin

Karenni (ပြည်နယ်/လူမျိုး) = Kayah

Moulmein (မြို့) = Mawlamyine

Tenasserim (တိုင်း) = Tanintharyi

ဗားမန်း၊ မွန်၊ ရခိုင် စတဲ့လူမျိုးတွေမှာ မျိုးရိုးနာမည်မရှိပါဘူး။ နာမည်ခေါ်ရင် အပြည့်အစုံခေါ်ရပါတယ်။ ခြွင်းချက်အဖြစ်နဲ့ ဒေါ်အောင်ဆန်းစုကြည်ကိုတော့ အတိုကောက် ‘စုကြည်’ လို့ပဲ ခေါ်ကြပါတယ်။ ကချင်နဲ့ချင်းလိုမျိုး တခြားလူမျိုးစုတွေမှာ‌တော့ မိသားစုနာမည်တွေ၊ လူမျိုးစုနာမည်တွေ ပါတတ်ပါတယ်။ တခါတလေမှာ သူတို့တွေမှာ မိသားစု/မျိုးရိုး တွေ ပါတတ်တယ်၊ တစ်ခါတစ်ရံကျ သူတို့ရဲ့ မျိုးရိုး နာမည်တွေနဲ့ပဲ ခေါ်လေ့ရှိကြပါတယ်။

ဗမာတွေဟာ အသက်အရွယ်၊ လူမှုအဆင့်အတန်းတွေအပေါ်လိုက်ပြီး ဦး၊ ဒေါ်၊ ကို၊ မ တပ်ခေါ်လေ့ရှိပါတယ်။ ဥပမာ- အရွယ်ရောက်ပြီးမိန်းမတယောက်ကို ဒေါ် - တပ်ပြီးခေါ်လေ့ရှိပါတယ်။ ( ဥပမာ - ဒေါ်အောင်ဆန်းစုကြည် ဆိုတာကို ဗမာမီဒီယာတွေမှာ သုံးလေ့ရှိတယ်။) အသက်အရွယ်ကြီးတဲ့ အမျိုးသားတွေကိုတော့ ဦး- တပ်ပြီးခေါ်လေ့ရှိပါတယ်။ (ဥပမာ- ‘ဦးနု’) အဲ့လို နာမည်ရှေ့မှာတပ်ရတဲ့စကားလုံးအသုံးတွေနဲ့ပတ်သတ်ပြီး အောက်ပါ ဥပမာတွေကို လေ့လာနိုင်ပါတယ်။

ဒေါ် - အရွယ်ရောက်ပြီးအမျိုးသမီးများ သို့မဟုတ် အဆင့်အတန်းမြင့်သောနေရာများရှိအမျိုးသမီးများတွင် သုံးနှုန်း (အင်္ဂလိပ်ဘာသာစကားထဲက aunt သို့မဟုတ် Ms တို့နှင့် အကြမ်းဖျင်းတူညီ)

မ - ငယ်ရွယ်သောအမျိုးသမီးများ၊ သို့မဟုတ် ပြောသူနှင့် အသက်မတိမ်းမယိမ်းရှိသောအမျိုးသမီးများတွင်သုံး (‘sister’, ‘Ms’ တို့နှင့်အကြမ်းဖျင်းတူညီ)

ဦး - အရွယ်ရောက်ပြီး အမျိုးသားများ၊ သို့မဟုတ် အဆင့်အတန်းမြင့်သော နေရာများရှိ အမျိုးသားများတွင် သုံး ( ‘uncle၊ ‘Mr’ တို့နှင့် အကြမ်းဖျင်းတူညီ)

ကို - ငယ်ရွယ်သောအမျိုးသားများ၊ သို့မဟုတ် ပြောသူနှင့် အသက်မတိမ်းမယိမ်းရှိသောအမျိုးသားများတွင် သုံး ( ‘brother’ နှင့် အကြမ်းဖျင်းတူညီ )

မောင် - ငယ်ရွယ်သောအမျိုးသားများတွင်သုံး၊ တခါတလေတွင် နာမည်၏ တစိတ်တပိုင်းအဖြစ်ပါဝင်

ဆရာ - ဆရာများနှင့် အထူးအဆင့်အတန်းရထားသောအမျိုးသားများတွင် သုံး

အရှင်- ဘုန်းကြီးများတွင်သုံး

ဆရာတော် - ဝါကြီးသော ဘုန်းကြီးများတွင်သုံး

ဗိုလ် - စစ်ဗိုလ်များတွင်သုံး

ဗိုလ်ချုပ် - စစ်ဗိုလ်ချုပ်များတွင်သုံး

သခင် - (master) ၁၉၃၀၊၁၉၄၀ ပြည့်နှစ်များတွင် အမျိုးသားရေးဝါဒီများက ယင်းတို့သည် မိမိတို့တိုင်းပြည်၏ အရှင်သခင်များဖြစ်ကြောင်း ဖော်ပြရန်သုံး။

တွဲသုံးတာများလို့ နာမည်နဲ့ ရှေ့က အထူးပြုပုဒ် နှစ်ခုတွဲပြီးအသိများတဲ့သူတွေ (ဥပမာ ဗမာပြည်လွတ်လပ်ရေးရပြီး ပထမဆုံးဝန်ကြီးချုပ်ဖြစ်တဲ့ ဦးနု) ကလွဲရင် ဒါမှမဟုတ် တခြားစာရေးဆရာတွေကို ကိုးကားဖော်ပြတဲ့အခါ အဲ့ဒီ့စာရေးဆရာက နာမည်ရဲ့ရှေ့မှာ အထူးပြုပုဒ်အဖြစ် ထည့်ထားတာမျိုးကလွဲရင် ကျန်တဲ့နေရာမှာ ဒီလို လေးစားသမှုပြုတဲ့ စကားပုဒ်မျိုးကို ထည့်မသုံးပါဘူး။

### နိဒါန်း - ဗမာ့ဝင်္ကပါထဲ ပိတ်မိခြင်း

ဗမာပြည်တွင်းမှာ လွန်ခဲ့တဲ့ ဆယ်စုနှစ်တစ်ခုလုံးနီးနီးကြာအောင်ဖြစ်ပေါ်ခဲ့တဲ့ ဆူပူအကြမ်းဖက်မငြိမ်မသက်မှုတွေ၊ အထူးသဖြင့် နိုင်ငံ့အနောက်ဘက်မှာနေကြတဲ့ မူဆလင်လူနည်းစုဖြစ်တဲ့ ရိုဟင်ဂျာတွေအပေါ်ကို ရက်ရက်စက်စက်လုပ်ဆောင်ခဲ့တဲ့ လူမျိုးတုံးသတ်ဖြတ်တဲ့ လုပ်ရပ်တွေကို ကျနော်တို့ ဘယ်လိုနားလည်ကြမလဲ။ ဒီကာလဟာ တိုင်းပြည်အတွင်း သိသာတဲ့ နိုင်ငံရေးနဲ့ လူမှုရေးပြောင်းလဲမှုတွေ ဖြစ်ပေါ်နေတဲ့အချိန်ဖြစ်တယ်။ ဆယ်စုနှစ်ပေါင်းများစွာ အုပ်စိုးလာတဲ့ စစ်အစိုးရဟာ ၂၀၁၁ ခုနှစ်ကစပြီး ကိုယ်ကိုယ်တိုင် ပြန်ပြီးအဆုံးသတ်ခဲ့တယ်။ အာဏာအပေါ် အတင်းအကြပ် ဆုပ်ကိုင်ထားမှုကိုဖြေလျှော့ပြီး အတုအယောင်ဒီမိုကရေစီစနစ်တစ်ခုဆီကို စနစ်တကျစီစဥ်ကူးပြောင်းခဲ့တယ်။ အကျိုးဆက်အနေနဲ့ စစ်တပ်ဟာ နိုင်ငံရဲ့ အုပ်ချုပ်ရေးယန္တရားတွေအပေါ် အမိအရထိန်းချုပ်ထားဆဲဖြစ်ပေမယ့်လည်း အရင်ဆယ်စုနှစ်တွေအတွင်းမှာ ဗမာနိုင်ငံသားတွေ မရရှိမခံစားဖူးတဲ့ လွတ်လပ်မှုအသစ်တွေ ရလာတဲ့အထိ လမ်းတွေ ပွင့်လာခဲ့တယ်။

ကျနော် ဗမာနိုင်ငံကို အစိုးရအပြောင်းအလဲတွေမဖြစ်ခင် လအနည်းငယ်အလို ၂၀၁၀ ခုနှစ် နှောင်းပိုင်းလောက်က စရောက်ဖြစ်တယ်။ အကူးအပြောင်းကာလမှာဖြစ်လာမယ့် အပြောင်းအလဲတွေကို လေ့လာဖို့အတွက် နောင်နှစ်တွေမှာလည်း မကြာမကြာသွားဖြစ်တယ်။ ဒီနိုင်ငံမှာအလုပ်လုပ်ရတာ စိတ်လှုပ်ရှားဖို့ကောင်းတယ်။ အကန့်အသတ်မျဥ်းတွေရဲ့ အပြင်ဘက်က ဝေးကွာလှတဲ့ နေရာတွေကို သွားပြီး ဆယ်စုနှစ်တွေချီအောင် အသံတိတ်နေကြတဲ့၊ အသံတိတ်ခံနေကြရတဲ့လူတွေကို အင်တာဗျူးရတာပဲ။ တခါတလေမှာ ဒီအကြောင်းတွေကို သတင်းပို့ရတာ အသစ်တစ်ခုခုကိုရှာတွေ့တဲ့အချိန်မှာ ခံစားရတဲ့ တက်ကြွမှုမျိုးရပေမယ့် ဒီတက်ကြွမှုကို ဆူပူအုံကြွနေတဲ့ နိုင်ငံတစ်ခုက အေးစက်စက်အရှိတရားတွေက ငြိမ်ကျအောင် လုပ်လိုက်တယ်။ စစ်ပွဲတွေ၊ လူသေလောက်စေတဲ့ အစုအဖွဲ့အချင်းချင်းကြားက ပဋိပက္ခတွေ၊ ပေါ်ပေါ်ထင်ထင်ထုတ်ပြကြတဲ့ နက်ရှိုင်းလွန်းတဲ့အမုန်းတရားတွေ။ ဒါတွေအားလုံးက အကြမ်းရမ်းဆုံးအနေအထားနဲ့ပေါ်လွင်ခဲ့ကြတယ်။

နိုင်ငံ့အနောက်ပိုင်းမှာ တည်ရှိပြီး ဆင်းရဲမွဲတေနေတဲ့ အာရကန်ပြည်နယ်မှာ လူမျိုးရေးပဋိပက္ခတွေ ပေါက်ကွဲလာတဲ့အခါ ဒီဟာတွေကို ၂၀၁၂ခုနှစ်မှာ အထင်ရှားဆုံးမြင်လိုက်ရတာပဲ။ ပဋိပက္ခဟာ ရိုဟင်ဂျာတွေနဲ့ ပြည်နယ်ရဲ့ လူများစုဖြစ်တဲ့ ဗုဒ္ဓဘာသာဝင် ရခိုင်တွေကြားမှာ ဖြစ်ခဲ့တယ်။ လူမျိုးတစ်မျိုးနဲ့တစ်မျိုး ထိပ်တိုက်တိုးတွေ့ကြပြီး လူတွေ ဒါဇင်နဲ့ချီ ဒါမှမဟုတ်ရင် ရာနဲ့ချီ သေကြတယ်။ နီးစပ်ရာနေအိမ်တွေအကုန် ဖျက်ဆီးဖြိုချခံရတယ်။ သောင်းနဲ့ချီတဲ့လူတွေဟာ နေစရာအိမ်တွေ ဆုံးရှုံးကုန်ပြီး ဒုက္ခသည်စခန်းတွေဆီ ပြောင်းရွှေ့ခိုလှုံရတယ်။ ဆယ်စုနှစ်များစွာ ကြာညောင်းအောင် စစ်တပ်ရဲ့ ဖိနှိပ်မှုကို ခံရတဲ့ ရိုဟင်ဂျာတွေဟာ အကြမ်းဖက်မှုရဲ့ ပိုကြီးမားတဲ့ဒဏ်ကို အဆိုးဝါးဆုံးခံခဲ့ရတယ်။ ဒါ့အပြင် လုံခြုံရေးတပ်ဖွဲ့ဝင်တွေကပါ ရိုဟင်ဂျာတို့ကိုတိုက်ခိုက်နေတဲ့ရခိုင်လူအုပ်နဲ့ ပူးပေါင်းခဲ့တာမျိုးက တဖြည်းဖြည်းနဲ့ ပေါ်ပေါက်လာခဲ့တယ်။

အဓိကခံရတာက ရိုဟင်ဂျာတွေဆိုပေမယ့် ဗမာနိုင်ငံမှာတော့ သူတို့ကို အဲ့လို မမြင်ကြပါဘူး။ ရိုဟင်ဂျာတွေဟာ အတတ်နိုင်ဆုံး ထိန်းသိမ်းထားရမယ့် တိုင်းတစ်ပါးကအန္တရာယ်အဖြစ်နဲ့သာ မြင်ကြတာများတယ်။ ၂၀၁၂ ခုနှစ်ကနေ စလို့ နောက်ပိုင်းနှစ်ကာလများမှာ ရိုဟင်ဂျာမုန်းတီးရေးစိတ်ဓာတ်တွေက တစ်နိုင်ငံလုံးမှာ မြင့်တက်လာပြီး အစိုးရအနေနဲ့လည်း ဆယ်စုနှစ်များစွာအတွင်း လုပ်ဆောင်ကျင့်သုံးခဲ့တဲ့ "ဖယ်ချန်ပထုတ်မှုနဲ့ နိုင်ငံရေး-စီးပွားရေးအရလူမျိုးရေးခွဲခြားမှု* ပေါ်လစီ"တွေကို သိသာစွာပဲ အရှိန်မြှင့်တင်ဖော်ဆောင်လာတော့တယ်။ [ * apartheid ကို ဘာသာပြန်ထားခြင်း ဖြစ်တယ်။ အရင်က တောင်အာဖရိကနိုင်ငံမှာ လူမည်းတွေနဲ့ တခြားလူမျိုးစုဝင်တွေဟာ လူဖြူတွေရတဲ့ နိုင်ငံရေး၊စီးပွားရေးအခွင့်အရေးတွေကို မရရှိဘဲ၊ လူဖြူတွေရဲ့အသိုက်အဝန်းကနေ ပထုတ်ပြီး သီးသန့်ခွဲနေခိုင်းတဲ့ လူမှုစနစ်ဟောင်းကြီးကို ဆိုလိုခြင်းဖြစ်တယ်။ - တည်းဖြတ်သူ] ၂၀၁၇ မှာ ရိုဟင်ဂျာလူဦးရေရဲ့ ငါးပုံသုံးပုံကို ဗမာစစ်တပ်က အကြမ်းဖက်ပြီး လူမျိုးတုံးသတ်ဖြတ်မှုကို ပြုလုပ်ခဲ့တဲ့အခါမှာ‌တော့ ဒါဟာ နောက်ဆုံးအဆင့်ကို ရောက်ရှိသွားခဲ့ပြီ။

၂၀၁၂ အထိကရုဏ်းတွေဖြစ်အပြီး ရက်သတ္တပတ်အနည်းငယ်အကြာမှာ ကျနော် အာရကန်ပြည်နယ်ရဲ့ မြို့တော် စစ်တွေကို သွားပြီး အသိုက်အဝန်းနှစ်ဘက်စလုံးက လူတွေကို အင်တာဗျူးခဲ့တယ်။ ရပ်ကွက်လုံးကျွတ် ဘယ်လိုဖျက်ဆီးခံထားရတယ်ဆိုတာကို ကျွန်တော်မြင်ခဲ့ရပြီး ဒုက္ခသည်စခန်းတွေမှာနေရတဲ့ ရိုဟင်ဂျာတွေရဲ့ ဒုက္ခဗျာပါဒတွေကို မျက်မြင်ကြုံတွေ့ခဲ့ရတယ်။ အာဏာရှင်စနစ်ရဲ့ အမှောင်နှစ်တွေအတွင်းမှာ အတိုက်အခံလုပ်ခဲ့တဲ့၊ လူတွေလေးစားကြတဲ့ ဒီမိုကရေစီခေါင်းဆောင် အောင်ဆန်းစုကြည်ဦးစီးတဲ့ အမျိုးသားဒီမိုကရေစီအဖွဲ့ချုပ်(NLD) ဟာ ပြီးခဲ့တဲ့လအနည်းငယ်မှာလုပ်ခဲ့တဲ့ ကြားဖြတ်ရွေးကောက်ပွဲ‌ရလဒ်တွေအရ လွှတ်တော်ထဲမှာ အောင်ဆန်းစုကြည်အပါအဝင် အမတ်အနည်းငယ်ကို အဲဒီအချိန်တုန်းက နေရာချပြီးနေပါပြီ။ NLD ဟာလွှတ်တော်ထဲမှာ အင်အားနည်းနေပေမယ့်လည်း နောက်တစ်ကြိမ် အထွေထွေရွေးကောက်ပွဲပြီးရင် လွှတ်တော်တွင်းမှာ လွှမ်းမိုးနိုင်ဖို့ မျှော်လင့်ထားကြတယ်။ တကယ်လည်းလွှမ်းမိုးခဲ့ပါတယ်။ ပါတီခေါင်းဆောင် အပါအဝင်ပါတီဝင်တချို့ကို ကျွန်တော် တွေ့ဆုံ၊အင်တာဗျူးခဲ့ပြီး သူတို့ရဲ့ရုန်းကန်မှုအတွက် ပြင်းပြင်းပြပြ ကိုယ်ချင်းစာပြီး လေးစားခဲ့ရတယ်။ သို့ငြားလည်းပဲ ဝန်ခံရရင်တော့ သူတို့ရဲ့နိုင်ငံရေးဝါဒက ဝေဝါးထွေပြားနေပြီး၊ စုကြည်အပေါ် ပုဂ္ဂိုလ်ရေးကိုးကွယ်မှုက လွန်ကဲနေသလို ပါတီတွင်းဒီမိုကရေစီလည်း ရှိမနေခဲ့ပါဘူး။ ဒါပေမယ့် ဒီအချက်တွေဟာ ကျနော်နဲ့ တခြားတော်တော်များများက မသိကျိုးကျွံပြုခဲ့တဲ့ လက္ခဏာရပ်များဖြစ်ကြတယ်၊ ဒါမှမဟုတ် ဒီအချက်တွေဟာ စစ်အာဏာရှင်စနစ်ကိုတိုက်ရာမှာ ကြုံရတဲ့ ကြီးမားတဲ့စိန်ခေါ်မှုတွေကနေ ပေါ် ပေါက်လာတဲ့ လက္ခဏာရပ်တွေဖြစ်ကြောင်း (ငယ်တဲ့အမှု သေးအောင်) ရှင်းပြတာမျိုး လုပ်ခဲ့ပါတယ်။ သို့ငြားလည်းပဲ ပါတီရဲ့ လူ့အခွင့်အရေးနဲ့ လူ့ဂုဏ်သိက္ခာကို လေးစားမှုကတော့ သံသယဖြစ်စရာမလိုခဲ့ပါဘူး။ ဒါ့ကြောင့်မလို့ အာရကန်အကျပ်အတည်းကိစ္စ ကျနော် သိရပြီးနောက်၊ ရခိုင်အမျိုးသားရေးဝါဒီတွေ၊ အစိုးရအရာရှိတွေနဲ့ ဗမာလူ့အဖွဲ့အစည်းရဲ့ လူများစုကပါ စွဲကိုင်ထားတဲ့ ရိုဟင်ဂျာတွေအပေါ်ယူဆချက်တွေကို NLD ပါတီဝင်တွေကပါ စွဲကိုင်ထားကြောင်း တွေ့ရှိရတဲ့အခါ ရှောခ့်ရသွားပါတယ်။

ဒီမျက်စိစုံမှိတ်ယုံတဲ့ အယူလွဲတွေရဲ့ ဇာစ်မြစ်ကို နားလည်ရခြင်းက ကျနော့်အဖို့ စွဲလမ်းစရာကိစ္စမျိုး ဖြစ်လာခဲ့ပြီး နောက်နှစ်တွေမှာတော့ ဒီကိစ္စဟာ ကျနော့အလုပ်ရဲ့ အဓိကဦးစားပေးအာရုံထားရာ ဖြစ်လာပါတယ်။ လွတ်လပ်မှု၊ တရားမျှတမှု၊ လူ့အခွင့်အရေးနဲ့ ဒီမိုကရေစီအတွက် အများကြီးစွန့်လွှတ်အနစ်နာခံ ပေးဆပ်ခဲ့သူတွေက အားနည်းပြီး ဖိနှိပ်ခံနေရတဲ့ လူနည်းစုတစ်စုအပေါ် ဘာကြောင့်များ ဒီလိုအမုန်းတရားတွေ ကိုင်စွဲထားနိုင်လေသလဲ။ ပြီးတော့ ရိုဟင်ဂျာလို သောကပတ်လည်ဝိုင်းနေတဲ့ လူနည်းစုတစ်ခုဟာ နိုင်ငံတွင်းက လူတော်တော်များများရဲ့ပုတ်ခတ်ပြောဆိုခြင်းကို ခံရ၊ ဒီလူများစုကို ကြောက်လာရတာမျိုးထိ ဘာကြောင့်ဖြစ်လာရသလဲ။ အခရာအကျဆုံးအနေနဲ့ဆိုရင် နိုင်ငံသားဖြစ်မှု(နိုင်ငံသားစရိုက်လက္ခဏာ)နဲ့ လူမျိုးစုဖြစ်မှုတွေကို ဒီတိုင်းပြည်မှာ ဘယ်လိုနားလည်ထားကြပါသလဲ။

ကျနော်မှတ်တမ်းတင်ခဲ့တဲ့ ထိတ်လန့်ဖွယ်ကိစ္စတွေ ဘယ်လိုဖြစ်ပျက်ခဲ့ရသလဲ ဆိုတာကို ခုနင်ကမေးခွန်းတွေရဲ့အဖြေများက ရှင်းပြနိုင်ပါလိမ့်မယ်။ အကြမ်းဖက်မှုနဲ့ လူမျိုးရေးအမုန်းတရားတွေကို နားလည်ဖို့ကြိုးစားတာဟာ ဒါတွေကို တရားမျှတပါတယ်လို့ ဆိုလိုတာမဟုတ်ကြောင်းကတော့ အသေအချာပါပဲ။ အဲ့ဒါနဲ့ဆန့်ကျင်ဘက်အနေနဲ့ ဒီလို အမုန်းတရားတွေနဲ့ အမုန်းတရားကြောင့် ဖြစ်လာတဲ့ ကြမ်းတမ်းအရိုင်းဆန်မှုတွေရဲ့ ရင်းမြစ်ပြဿနာကိုနားလည်တာက ကိုယ်ကျင့်တရားဆိုင်ရာအားစိုက်ထုတ်မှုတစ်ခုဖြစ်ပြီး ဒီအမုန်းတရားတွေကို ပြန်တွန်းလှန်ခြင်းရဲ့ ကနဦးလိုအပ်ချက်တစ်ခုဖြစ်တယ်လို့ ကျနော် ယုံကြည်ပါတယ်။ တစ်ခါတရံမှာတော့ ဒီလိုလူမျိုးရေးအမုန်းတရားတွေကြောင့်ဖြစ်တဲ့ ကြမ်းတမ်းမှုတွေက နားလည်လို့မရနိုင်လောက်အောင်ပါပဲ။ ရိုဟင်ဂျာတွေ ခံစားခဲ့ရတဲ့ ရက်စက်မှုတွေဟာ လူ့စိတ်နှလုံးရဲ့ အမှောင်ဆုံး နက်ရှိုင်းမှုတွေကနေလာတဲ့အတွက် ဘာသာစကားနဲ့ ယုတ္တိတွေကို မလိုက်နာဘဲ ဒီဘောင်ကနေ ကျော်လွန်တည်ရှိနေပါတယ်။ ဒါပေမယ့် ဒီလိုအမုန်းတရားတွေနဲ့ ကြမ်းတမ်းမှုတွေက အကြောင်းခြင်းရာတချို့ နဲ့ပေါင်းစည်းလာတဲ့အခါမှသာ နိုးထလာပြီး ပေါ်လွင်လာဖို့ ‘အခွင့်ရ’ လာခဲ့ပါတယ်။ ဒီလိုအပြုအမူမျိုးတွေကို နားလည်ဖို့ မျှော်လင့်ထားတာမျိုး ကျွန်တော်တို့မှာ ရှိတယ်ဆိုရင် သမိုင်း၊ လူမှုရေး၊ နိုင်ငံရေး နဲ့ စိတ်ပိုင်းဆိုင်ရာ အကြောင်းခြင်းရာတွေကို စုံစမ်းကြဖို့လိုပါတယ်။ ဒီမေးခွန်းတွေအားလုံးအတွက် အဖြေရှာဖို့ဆိုရင် အာရကန်ပြည်နယ်ကို ကျော်လွန်ပြီး မြင်ကြည့်ဖို လိုပါတယ်။ ဦးဆုံးမှာတော့ အာရကန်မှာဖြစ်ခဲ့တာတွေနဲ့ မဆိုင်သလိုဖြစ်နေတဲ့ ဗမာပြည်တွင်းက တခြားပဋိပက္ခတွေကိုပါ မြင်ကြည့်လေ့လာဖို့လိုပါတယ်။

၂၀၁၂ ခုနှစ် ဇွန်လအတွင်း လူမျိုးရေးပဋိပက္ခ ပထမလှိုင်းလုံးကြီးက အာရကန်ပြည်နယ်အတွင်း ပြန့်နှံ့နေတဲ့အချိန်မှာ ကျနော်က အာရကန်နဲ့ ကီလိုမီတာရာပေါင်းများစွာ ဝေးတဲ့ အရှေ့မြောက်ဘက်က ကချင်တောင်တန်းတွေမှာ ရှိနေခဲ့ပါတယ်။ တရုတ်ပြည်နယ်စပ်တလျှောက်မှာတည်ရှိတဲ့ ကချင်လွတ်လပ်ရေးတပ်မတော် (KIA) ရဲ့ထိန်းချုပ်နယ်မြေထဲ‌ရောက်နေတာပါ။ KIA ဟာ ခရစ်ယာန်ဘာသာကို အများစု ကိုးကွယ်ကြတဲ့ ကချင်လူမျိုးတွေရဲ့ ကိုယ်ပိုင်ပြဋ္ဌာန်းခွင့်အတွက် ဦးတည်ပြီး (တပ်မတော်လို့သိကြတဲ့) ဗမာစစ်တပ်ကို ဆယ်စုနှစ်ငါးခုကြာ ကြိုကြားကြိုကြားတိုက်ခိုက်နေတဲ့ လူမျိုးစုလက်နက်ကိုင်တပ်ဖွဲ့ဖြစ်ပါတယ်။ ဒါတွေမဖြစ်ခင် လွန်ခဲ့တဲ့ တစ်နှစ်လောက်တုန်းက စစ်တပ်နှစ်ခုကြားမှာ ဆယ့်ခုနစ်နှစ်တိုင်အောင်တည်မြဲခဲ့တဲ့ အပစ်အခတ်ရပ်စဲရေးစာချုပ်ကပျက်ပြယ်သွားပြီး ပြည်နယ်ထဲမှာ စစ်ပွဲတွေပြန်ဖြစ်တယ်။ လူသောင်းပေါင်းများစွာ အိမ်ခြေမဲ့သွားစေတဲ့ အဲ့ဒီရှည်လျားလှတဲ့ပဋိပက္ခ အကြောင်း သတင်းရေးပို့ဖို့ ကျနော် အဲ့ဒီ့ကို ခရီးထွက်ခဲ့တယ်။ ကချင်တွေက ဖော်ရွေကြတဲ့အိမ်ရှင်တွေဖြစ်ပါတယ်။ ကချင်ပြည်နယ်အတွက် လွတ်လပ်ရေး၊ လွတ်လပ်ရေးမဟုတ်ရင်တောင် ကိုယ်ပိုင်ပြဋ္ဌာန်းခွင့် ဘာလို့လိုချင်လဲဆိုတဲ့အကြောင်း၊ ပြီးတော့ နိုင်ငံတွင်းမှာ အများဆုံးနဲ့ အလွှမ်းမိုးဆုံး ဗားမန်းတွေနဲ့ ကချင်တွေဟာ နိုင်ငံတူတယ်လို့ ကချင်တွေက ဘာလို့ မသတ်မှတ်၊မယူဆကြလဲဆိုတဲ့အကြောင်းကို ကချင်တွေက ရှည်ရှည်ဝေးဝေး ရှင်းပြကြတယ်။

ဒါပေမယ့် အစိုးရကိုတိုက်နေတဲ့ လူမျိုးစုလက်နက်ကိုင်တပ်ဖွဲ့က KIA တစ်ခုတည်းရှိတာမဟုတ်ပါဘူး။ လွတ်လပ်တဲ့ နိုင်ငံအဖြစ် တည်မြဲနေတဲ့ ဗမာနိုင်ငံရဲ့သမိုင်းတိုတလျှောက်မှာ တခြားအဖွဲ့အစည်းအများဟာ ဗားမန်းလွှမ်းမိုးကြီးစိုးမှု(ဗမာလွှမ်းမိုးကြီးစိုးမှု)ကို တိုက်ခိုက်ခဲ့ကြပါတယ်။ ရှမ်း၊ ကရင်၊ ဝ၊ မွန်၊ ကရင်နီ၊ ချင်း၊ ရခိုင်နဲ့ ရိုဟင်ဂျာတွေကိုယ်တိုင်က ( ပြောရရင် နိုင်ငံတွင်းက လူမျိုးစုအဖွဲ့တွေ အားလုံးနီးနီးက) တချိန်ချိန်မှာတော့ လက်နက်ကိုင်ပုန်ကန်တာမျိုးလုပ်ခဲ့ကြပါတယ်။ အကူးအပြောင်းကာလမှာလည်း တချို့တွေ ဆက်လက်လှုပ်ရှားလျက်ရှိတုန်းပဲ။ အကျိုးဆက်အနေနဲ့ နိုင်ငံရဲ့ နယ်စပ်ဒေသ ဧရိယာတော်တော်များများက ဗဟိုအစိုးရရဲ့ထိန်းချုပ်မှုအလွန်မှာ ရှိနေကြပါတယ်။ လွတ်လပ်ရေးရပြီး ဆယ်စုနှစ်ခြောက်ခုကျော်အကြာက အကူးအပြောင်းကာလရဲ့အစမှာ ဗမာနိုင်ငံထူထောင်ဖို့စီမံကိန်းချဟာ မအောင်မြင်မှုအသွင်တစ်ခုလိုမျိုး ပို့လို့တောင် ဆောင်လျက်ရှိပါတယ်။

တစ်နှစ်အကြာ ၂၀၁၃ ခုနှစ်မှာ အစုအဖွဲ့ချင်းကြားက ပဋိပက္ခလှိုင်းကြီးနောက်တစ်ခုဟာ ဗမာနိုင်ငံအလယ်ပိုင်းက မြေပြန့်ဒေသမှာ ဖြစ်ပွားခဲ့တယ်။ ဒေါသထွက်နေတဲ့ ဗုဒ္ဓဘာသာလူအုပ်ကြီးဟာ မြို့တွေမြို့နယ်တွေများစွာမှာရှိတဲ့ မူဆလင်ရပ်ကွက်တွေကို တိုက်ခိုက်ခဲ့တယ်။ ဒီအကြမ်းဖက်မှုဟာ အာရကန်ပြည်နယ်အပြင်က မူဆလင်လူများစုနဲ့ မဆိုင်တဲ့ ရိုဟင်ဂျာတွေအပေါ်ကို ဦးတည်တာမဟုတ်ပါဘူး၊ မူဆလင်တွေအပေါ်ကိုပဲ ယေဘုယျ ဦးတည်တာပါ။ သူတို့ရဲ့ ဘာသာတရားကြောင့်နဲ့ ဗမာအဖြစ် ယူဆသတ်မှတ်ခြင်း မခံရတာအပေါ် ဦးတည်တာပါ။ အမုန်းတရားများတဲ့ အမျိုးသားရေးဝါဒကို ကိုင်စွဲထားတဲ့ အစွန်းရောက်ဘုန်းကြီးတွေက ဒီအကြမ်းဖက်မှုကို တစိတ်တပိုင်းအားပေးပါတယ်။ အစ္စလာမ်တွေ တိုင်းပြည်ကို သိမ်းပိုက်သွားမယ်ဆိုတဲ့ ယုံမှားသံသယကဲလွန်တဲ့အယူအဆတွေကိုလည်း သူတို့ ဖြန့်ဝေခဲ့ကြပါတယ်။ အကူးအပြောင်းကာလအတွင်း ဗမာ့နိုင်ငံရေးမှာ အရေးပါတဲ့ကဏ္ဍမှာ ရှိလာတဲ့ အစွန်းရောက်အမျိုးသားရေးဝါဒလှုပ်ရှားမှု ဆက်တိုက်ရှိလာတာမှာ ဒီအစွန်းရောက်ဘုန်းကြီးတွေက လှုပ်ရှားမှုတွေရဲ့ ရှေ့ဆုံးကနေ ရှိခဲ့ကြတယ်။ လူထုစကားစစ်ထိုးပွဲတွေကိုလည်း ဒီဘုန်းကြီးတွေကပဲ နှုတ်တိုက်ချသြဇာပေးခဲ့ကြတယ်။

ဒီကိစ္စတွေ [ရိုဟင်ဂျာတွေရဲ့အခက်အခဲ၊ နယ်စပ်ဒေသကစစ်ပွဲတွေ(အထူးသဖြင့် ကချင် အပါအဝင်ပေါ့) နဲ့ တိုင်းပြည်မှာ ဘယ်သူနေသင့်သလဲဆိုတာကို ကျဥ်းမြောင်းတဲ့စံတွေနဲ့ သုံးသပ်မယ့် ဗုဒ္ဓဘာသာအစွန်းရောက်အမျိုးသားရေးဝါဒတွေ ] က ဒီစာအုပ်မှာ နောက်ကြောင်းလိုက်ထားတဲ့ အဓိကချည်စတွေဖြစ်ပါတယ်။ ဒီပြဿနာသုံးခုကို အများအားဖြင့် သီးသန့်စီသုံးသပ်ကြတယ်၊ ဒါမှမဟုတ်လည်း ဗမာနိုင်ငံအလယ်ပိုင်းက မူဆလင်ဆန့်ကျင်ရေးအကြမ်းဖက်မှုတွေကို အာရကန်က ရိုဟင်ဂျာဆန့်ကျင်ရေးအကြမ်းဖက်မှုတွေရဲ့ အတက်အလက်တစ်ခုလို့ နားလည်ကြတယ်။ သူတို့ဟာ သူတို့အရှိန်အဟုန်နဲ့သူတို့ တသီးတသန့်ရှိပေမယ့်လည်း ဖြစ်ရပ်သုံးခုလုံးကို လုံးဝဥဿုံ ခွဲခြားလို့မရနိုင်ပါဘူး။ ဒီဖြစ်ရပ် ၃ ခုလုံးက အချင်းချင်း မီးစာကျွေးနေကြရင်း နည်းလမ်းများစွာနဲ့ အပြန်အလှန်ချိတ်ဆက်နေလျက်ရှိတယ်။ ဒီမောင်းနှင်အားများဟာ ပိုင်ဆိုင်မှုအမှတ်အသားနဲ့ အမျိုးသားရေးဝါဒတွေနဲ့ သက်ဆိုင်နေပြီးတော့ ဒီနိုင်ငံကို ထာဝရစစ်ပွဲအတွင်း ကျရောက်နေအောင် ချိတ်ဆက်ဖန်တီးပုံဖော်နေကြပါတယ်။

ဒီစာအုပ်မှာ အာရကန်ပြည်နယ်က ပဋိပက္ခနဲ့ ရိုဟင်ဂျာတွေကို တိုင်းပြည်တွင်းက တခြားကိစ္စတွေထက် ပိုဦးစားပေးရတဲ့အကြောင်းအရင်းထဲမှာ ဒါလည်းပါပါတယ်။ ‘ပယ်ထုတ်ခွဲခြားခံရခြင်း’ ဆိုတဲ့ ကိစ္စဟာ ဗမာတွေ သူတို့ကိုယ်သူတို့ဘယ်လိုဖွင့်ဆိုသတ်မှတ်လဲဆိုတဲ့အကြောင်းရဲ့ စရိုက် လက္ခဏာပဲဖြစ်ပါတယ်။ အမျိုးသားရေးဝါဒတိုင်းကလည်း ဘယ်သူက နိုင်ငံနဲ့သက်ဆိုင်သလဲ၊ ဘယ်သူက နိုင်ငံနဲ့မသက်ဆိုင်ဘူးလဲ ဆိုတာနဲ့ ဆိုင်ပါတယ်။ အာရကန်က ပဋိပက္ခနဲ့ ရိုဟင်ဂျာတွေကိုပယ်ထုတ်ခွဲခြားခြင်းတို့ဟာလည်း ဗမာနိုင်ငံ တခြားနေရာက ပဋိပက္ခတွေအကြောင်း မီးမောင်းထိုးပြနိုင်ပါလိမ့်မယ်။

ဒီစာအုပ်ရဲ့ဖွဲ့စည်းပုံဟာ ဗမာနိုင်ငံရဲ့လက်ရှိတိုးတက်မှုတွေကို မှတ်တမ်းတင်နေတဲ့ ဂျာနယ်လစ်တယောက်အနေနဲ့ ကျနော် ဗမာနိုင်ငံကို ဒီနှစ်တွေအတွင်းမှာ ချဥ်းကပ်ပုံအတိုင်း ရေးသားထားတာဖြစ်ပါတယ်။ ဒါပေမယ့် လက်ရှိဖြစ်နေတဲ့ ပ‌ဟေဠိတွေအတွက် သဲလွန်စရှာဖို့ အတိတ်ဆီကိုလည်း မကြာမကြာ လမ်းခွဲသက်ဆင်းပြီး လေ့လာဖြစ်ပါတယ်။

အပိုင်း ၁ မှာတော့ ၂၀၁၁ ဒီမိုကရေစီအစကနေ စလို့ ၂၀၁၅ မှာ NLD မဲအပြတ်အသတ်နိုင်တဲ့အထိ ရေးသားထားပါတယ်။ ၂၀၁၁ ဟာ တိုင်းပြည်ရဲ့ မဝေးသေးတဲ့သမိုင်းမှာ ကြီးမားတဲ့အလှည့်အပြောင်းတစ်ရပ်ပဲ။ ဒီအလှည့်အပြောင်းဟာ ၁၉၄၈ ခုနှစ် လွတ်လပ်ရေးရတဲ့အချိန်ကနေ စလို့ မှားယွင်းတဲ့ အစပြုမှုတွေတော်တော်များများရဲ့ဒဏ်ကိုခံခဲ့ရတဲ့ တိုင်းပြည်တစ်ခုအတွက် နိဒါန်းအသစ်တစ်ခုပါပဲ။ စစ်အာဏာရှင်စနစ်အောက်မှာ ဆယ်စုနှစ်ပေါင်းများစွာ ငြိမ်သက်နေရာကနေ သမိုင်းချားရဟတ် အရှိန်မြှင့်တင်ခဲ့ပုံပေါ်တဲ့ ကာလဖြစ်တယ်။ ဒီကာလမှာပဲ ရိုဟင်ဂျာတွေကို လူမျိုးတုံးသတ်ဖြတ်ဖို့ လက်ငင်းအကြောင်းအရင်းတွေသာမက ကချင်ပြည်နယ်က စစ်ပွဲတွေ ပြန်စလာခြင်းနဲ့ ဗုဒ္ဓဘာသာ အစွန်းရောက်အမျိုးသားရေးဝါဒတွေ ပေါ်ပေါက်ခဲ့မှု တွေကို ကျယ်ကျယ်ပြန့်ပြန့် တွေ့မြင်ခဲ့ရချိန်လည်းဖြစ်ပါတယ်။ ဒီအရာတွေရဲ့သမိုင်းဇာစ်မြစ်ကတော့ ပိုမိုနက်ရှိုင်းခဲ့ပါတယ်။

အပိုင်း ၂ မှာတော့ တစ်ဆင့်ခံရင်းမြစ်တွေကို အားကိုးအားထားပြုပါတယ်။ ရေးသားထားပြီးသား သမိုင်းမှတ်တမ်းတွေကို ပိုကိုးကားခဲ့ပါတယ်။ အတိတ်ဟာပစ္စုပ္ပန်အပေါ် ဘယ်လိုအကျိုးသက်ရောက်သလဲ၊ ဒီအတိတ်တွေကို ဘယ်လို ပြန်ဆိုနားလည်ခဲ့ကြသလဲ၊ တခါတလေမှာ လက်ရှိနိုင်ငံရေးလိုလားချက်တွေအတွက် အတိတ်သမိုင်းတွေကို ဘယ်လိုထိန်းချုပ်ပြုပြင်ခဲ့ကြသလဲ စတာတွေကို ဖော်ကျူးပြဖို့အတွက် ဗမာနိုင်ငံလို့ သိကြတဲ့ ပထဝီနယ်မြေတစ်ခုရဲ့သမိုင်းဟာ ဘယ်လိုဖြစ်ပေါ်လာရသလဲဆိုတာကို ရှင်းပြဖို့ ကြိုးစားထားတာဟာ ဒီအပိုင်း၂ မှာ ဖြစ်တယ်။

အပိုင်း ၃ မှာတော့ အပိုင်း ၁ က ဇာတ်လမ်းကို ဆက်လက်ရေးသားတဲ့အနေနဲ့ ၂၀၁၅ ကနေ ၂၀၁၉ ကြားကာလကို လွှမ်းခြုံတင်ပြထားပါတယ်။ ဒီအချိန်မှာ အောင်ဆန်းစုကြည်နဲ့ NLD ပါတီ အာဏာရခဲ့တယ်၊ ကချင်ပြည်နယ်မှာ စစ်ပွဲတွေဆက်ဖြစ်တယ်၊ ရိုဟင်ဂျာတွေဟာ စစ်တပ်ရဲ့ လူမျိုးတုံးသတ်ဖြတ်မှုစီမံကိန်းကို ခံရရုံတင်မကဘူး၊ ရိုဟင်ဂျာအများစုကိုပါ အိမ်နီးချင်း ဘင်္ဂလားဒေ့ရှ်နိုင်ငံတွင်း တွန်းပို့ခဲ့ပါတယ်။

ဗမာနိုင်ငံရဲ့ အတိတ်ဟာ ပစ္စုပ္ပန်ကို စက်ယန္တရားဆန်တဲ့၊ ပြင်မရတဲ့နည်းတွေနဲ့ ပြဋ္ဌာန်းပေးခဲ့တယ်လို့ ကျနော် မယုံကြည်ပါဘူး။ ရတဲ့ အခွင့်အရေးနဲ့ လူသားတစ်ဦးရဲ့ လွတ်လပ်တဲ့ ရွေးချယ်မှုတွေသာ မတူညီခဲ့ရင် သမိုင်းရဲ့ များစွာသောလမ်းကြောင်းတွေက နောက်တစ်မျိုး ဖြစ်သွားခဲ့ပါလိမ့်မယ်။ သမိုင်းရဲ့ ဇာတ်ဆောင်တွေ လက်လှမ်းမမီတဲ့ မလွဲမရှောင်သာသော ကံကြမ္မာကြီးက သမိုင်းကို အဆုံးအဖြတ်ပေးခဲ့တာမဟုတ်ပါဘူး။ အတိတ်က လူတွေ ရွေးချယ်ခွင့် ဘယ်လောက်ရှိလဲ၊ အဲ့တုန်းက ပြုလုပ်နိုင်တဲ့ ရွေးချယ်မှုအမျိုးအစားများကပဲ ပြန်ပြဋ္ဌာန်းတာ ဖြစ်တယ်။ ကားလ်မာ့ခ်စ် ရေးခဲ့သလိုပါပဲ ‘လူသည် သမိုင်းကို မိမိကိုယ်တိုင်သာ ဖန်တီးရသည်။ သို့‌သော် မိမိဖြစ်ချင်သလို ဖန်တီးလို့တော့မရ။ သမိုင်းကို မိမိကိုယ်တိုင် စိတ်ကြိုက်ရွေးချယ်ထားသော အခြေအနေတို့နှင့် ဖန်တီးရသည်မဟုတ်။ အတိတ်က ပြဋ္ဌာန်းပို့ဆောင်ပေးထားခဲ့သော ရှိနှင့်ပြီးသားအကြောင်းခြင်းရာတို့နှင့်သာ ဖန်တီးရသည်။ သေဆုံးခဲ့ပြီးသော မျိုးဆက်အားလုံးတို့၏ ထုံးတမ်းစဥ်လာတို့သည် ရှင်သန်နေသူတို့၏ဦးနှောက်တွင် အိပ်မက်ဆိုးအဖြစ်နှင့် တည်ရှိရင်းလေးလံနေသည်။’

အင်္ဂလိပ်စာရေးဆရာ "ဂျရယ် ဘရန်နန်" Gerald Brennan ရေးသားတဲ့ ‘စပိန်ဝင်္ကပါ’ ဆိုတဲ့စာအုပ်ကို ဒီစာအုပ်ရဲ့ခေါင်းစဥ်နဲ့ အရိုအသေပြုပါတယ်။ နှစ်ဆယ်ရာစုမှာ ကျနော်တို့နိုင်ငံကိုရိုက်ခတ်ခဲ့တဲ့ အကြီးမားဆုံးဖြစ်ရပ်ဆိုးကြီးရဲ့ နောက်ဆက်တွဲကာလမှာ သူ ရေးသားခဲ့တဲ့စာအုပ်ပါ။ ( မှတ်ချက် - ဤစာအုပ်ရေးသူ ကားလို့စ်သည် စပိန်နိုင်ငံသားသတင်းထောက်ဖြစ်သည်။ - တည်းဖြတ်သူ ) စပိန်မှာ ၁၉၃၆ ကနေ ၁၉၃၉ အထိဖြစ်ပွားခဲ့တဲ့ စစ်ပွဲပြီးသွားတော့ အမျိုးသား-ကတ်သလစ် အာဏာရှင်စနစ်ကိုဆီကို ဦးတည်ခဲ့တယ်။ ဒီစနစ်က ဆယ်စုနှစ်လေးခုစာ တည်မြဲခဲ့တယ်။ ဘရန်နန်ဟာ စစ်ပွဲနောက်ခံတွေကို ရေးသားခဲ့ပြီး သူ့ကိုစိတ်လှုပ်ရှားပျော်ရွှင်စေခဲ့တဲ့ နိုင်ငံတစ်ခုဟာ ဘာလို့များ ဒီလောက်နက်ရှိုင်းတဲ့ကြမ်းတမ်းမှုတွေအပေါ်ဆင်းသက်သွားရသလဲဆိုပြီး အဖြေရှာဖို့ ကြိုးစားခဲ့တယ်။ စာအုပ်ဟာ စပိန်နိုင်ငံအကြောင်းလေ့လာမှုတွေအနက် ပြည်တွင်းရောပြည်ပမှာပါ ပထမတန်းစားဖြစ်ခဲ့ပြီး ဖရန်ကိုအာဏာရှင်စနစ်တလျှောက်လုံးမှာ စပိန်ဘာသာပြန်စာအုပ်ဟာ ပုန်းလျှိုးကွယ်လျှိုးအနေအထားနဲ့ ကျယ်ကျယ်ပြန့်ပြန့်ပြန့်နှံ့ခဲ့တယ်။ ဘရန်နန်လိုပဲ ကျနော်လည်း နိုင်ငံတစ်ခုအကြောင်းနဲ့ အဲဒီနိုင်ငံရဲ့မြောက်မြားစွာသော ဖြစ်ရပ်ဆိုးတွေအတွက် ဝမ်းနည်းရမှုကို ရေးသားပါတယ်။ ဒီတိုင်းပြည်ဟာ ကျနော့်တိုင်းပြည်မဟုတ်၊ ကျနော့်တိုင်းပြည်နဲ့ ယဥ်ကျေးမှုဆိုင်ရာကွာခြားချက်တွေအများကြီးရှိပေမယ့် ဒီနိုင်ငံနဲ့ ကျနော် နီးစပ်တယ်လို့ ခံစားလာရပါတယ်။

တခြားမြောက်မြားစွာသောနိုင်ငံတွေလိုပဲ ဗမာနိုင်ငံဟာ သူ့ရဲ့ ကိုယ်ပိုင်ဝင်္ကပါထဲမှာ ပိတ်မိနေပုံရပါတယ်။ စစ်ပွဲတွေ၊ အန္တရာယ်များတဲ့ အမြင်လွဲမှားမှုတွေ၊ ထုတ်‌ဖော်ပြသခြင်းမပြုရတဲ့ မကျေနပ်မှုတွေ၊ ပြင်းထန်တဲ့ အမုန်းတရားတွေ၊ လူအများစုကို ဘက်ပေါင်းစုံတိုင်းလိုလိုမှာ ဆင်းရဲမွဲတေစေတဲ့ အာဏာဖွဲ့စည်းပုံတွေနဲ့ ဖွဲ့စည်းထားတဲ့ ဝင်္ကပါတခုပါ။ ဗမာတွေဟာ ဝင်္ကပါထဲက ထွက်ဖို့ကြံနေပါတယ်။ တကယ်လို့များ ထွက်ပေါက်ကိုတွေ့ပုံမရခဲ့ရင်တော့ သူတို့ဟာ အထဲမှာပိတ်မိနေပြီး ဝင်္ကပါတစ်ခုလုံးကို ခြုံငုံမမြင်နိုင်ဘဲ ပိတ်လှောင်ထားတဲ့နံရံတွေကိုသာ မြင်မိလို့ဖြစ်ပါလိမ့်မယ်။ ဒီစာအုပ်မှာ ကျနော် ဒီနှစ်တွေအတွင်းမှာ အင်တာဗျူးခဲ့တဲ့လူတွေရဲ့အသံတွေကို အသုံးပြုပြီးတော့ ဝင်္ကပါထဲကလူတွေက ဖြစ်ရပ်တွေကို ဘယ်လိုများကွဲပြားစွာမြင်ကြလဲ ဆိုတာနဲ့ ဒီအမြင်တွေကို ပုံဖော်ခဲ့တဲ့ သမိုင်း၊ ယဥ်ကျေးမှု၊ နိုင်ငံရေးဆိုင်ရာ မောင်းနှင်အားတွေရဲ့ ခြုံငုံအမြင်ကို ဖော်ပြနိုင်ဖို့ကြိုးစားထားပါတယ်။

ဘရန်နန်က စပိန်မဟုတ်ခဲ့သလို ကျနော်လည်း ဗမာမဟုတ်ပါဘူး။ ကျနော် ဘရန်နန်ရဲ့စာအုပ်ကိုဖတ်တဲ့အခါမှာလည်း တချို့ကိစ္စရပ်တွေကို သူ ဘယ်လိုနည်းနဲ့မှနားလည်နိုင်မှာမဟုတ်ဘူးလို့ ခံစားရမိတဲ့ အခိုက်အတန့် တွေရှိခဲ့ပါတယ်။ သူနားမလည်တဲ့အရာတွေကလည်း စပိန်လူမျိုးတစ်ယောက်သာ ခံစားနားလည်နိုင်တဲ့အရာတွေပေါ့။ သူ့ရဲ့တချို့ ယေဘုယျသုံးသပ်ချက်တွေကြောင့် ကျနော် စိတ်အနှောင့်အယှက်ဖြစ်ခဲ့ရသေး။ ဒီစာအုပ်ကိုဖတ်နေတဲ့ ဗမာတွေအနေနဲ့လည်း ဒီလိုခံစားချက်တွေရှိမယ်လို့ စိတ်ကူးကြည့်မိတဲ့အတွက် ကြိုတင်တောင်းပန်လိုပါတယ်။ နိုင်ငံအကြောင်းကိုနားလည်ဖို့ ကျနော်အကောင်းဆုံးကြိုးစားခဲ့တယ်လို့လည်း အခိုင်အမာပြောလိုပါတယ်။ ဒါပေမယ့် ဘရန်နန်ရဲ့ အကောင်းဆုံးအခိုက်အတန့်တွေက တိုင်းပြည်ကို ‘အပြင်ကနေ’ ကြည့်မြင်တတ်မှသာသိရမယ့် နိုင်ငံခြားသားတစ်ယောက်ရဲ့ အမြင်တွေကို ထုတ်ဖော်ပေးစွမ်းနိုင်တဲ့ သူ့ရဲ့အစွဲကင်းကွာမှုပဲဖြစ်ပါတယ်။ ဒါ့ကြောင့်ပဲ သူ့စာအုပ်ဟာ ထုတ်ဝေပြီး နှစ်ခုနစ်ဆယ်ကျော်တဲ့အထိ ဖတ်ရှုလို့ရတဲ့အခြေအနေ ကျန်ရှိနေခဲ့တာပါ။ ဒီစာအုပ်ကိုလည်း ဒီလို အစွဲကင်းကွာမှုနဲ့ရေးသားထားပေမယ့် ‘ကြားနေ’ ဖို့တော့ မကြိုးစားထားပါဘူး။ ဗမာနိုင်ငံတွင်းက [အထူးသဖြင့် အာရကန်ပြည်နယ်တွင်းက] ပဋိပက္ခတွေဟာ သမိုင်းဆိုင်ရာ ဇာတ်ကြောင်းတည်ဆောက်မှုတွေအပေါ်မှာ အခြေတည်လည်ပတ်ပါတယ်။ ကျနော့် ရည်ရွယ်ချက်က ဒီတည်ဆောက်ထားတဲ့ ဇာတ်ကြောင်းတွေကို သေသေချာချာ မဝေဖန် မဆန်းစစ်ဘဲ ‘ဘက်တိုင်း’ ကို ဖော်ပြပေးဖို့ကြိုးစားသွားမှာမဟုတ်ပါဘူး။ နောက်ဆုံးအနေနဲ့ ကျနော် ဒီစာအုပ်ကို ရေးဖြစ်စေခဲ့တဲ့တွန်းအားကတော့ ဗမာ့ဝင်္ကပါကိုမြေပုံရေးဆွဲဖို့စုပေါင်းကြိုးစားတဲ့အင်အားတစ်ရပ်ထဲမှာ ဘယ်လောက်ပဲသေးငယ်ပါစေ တန်ဖိုးတစ်ခုရှိတဲ့ အရာတစ်ခုကို အဲ့ထဲ ထပ်ပေါင်းထည့်ချင်တဲ့ မျှော်လင့်ချက်ပါပဲ။ ကျနော့်ကြိုးစားမှုအတွက် မျှော်လင့်ချက်ကလည်း သမိုင်းရဲ့ သေဆုံးပြီးသားအလေးချိန်ကြီးကို ဗမာနိုင်ငံက ပြည်သူတွေအားလုံး ပယ်ထုတ်ပစ်တာကို ကူညီပေးဖို့ပဲဖြစ်ပါတယ်။
