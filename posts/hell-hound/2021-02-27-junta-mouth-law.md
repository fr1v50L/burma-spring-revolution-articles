---
title: စစ်အုပ်စုရဲ့ ပါးစပ်ကနေ ဥပဒေဆိုတဲ့ စကားလုံးကိုပြောဖို့ တန်ရဲ့လား ?
author: ဆပ်ရိပ်
date: February 27, 2021
---

အာဏာသိမ်းပြီးကတည်းက စစ်အုပ်စုနဲ့အပေါင်းအပါတွေဆီကနေ ခဏခဏကြားရတာက " ဒီမိုကရေစီ" "စည်းကမ်းပြည့်ဝသော" "ဥပဒေ" ဆိုတဲ့စကားလုံးတွေပါ။ ဒီလိုမြင်ရကြားရတာဟာ ရွှေဆွဲကြိုးနဲ့ ခွေးဝဲစားကိုတွေ့ရသလို အမြင်ရောအကြားရော မတင့်တယ်လှပါဘူး။ စစ်အုပ်စုဟာ သူတို့ထုတ်ထားတဲ့ဥပဒေကိုတောင် လေးစားလိုက်နာမှုမရှိပဲ သူတို့ကိုလေးစားစေချင်နေတဲ့ အာဏာရူးတွေသက်သက်သာဖြစ်ပါတယ်။ နာဂစ်မှာလူတွေသောက်သောက်လဲသေနေချိန် (၉၀)ရာခိုင်နှုန်းကျော် ထောက်ခံပါတယ်လို့ ပြောခဲ့တဲ့ သူတို့ရဲ့ခြေဥကိုတောင် သူတို့မှာ မလိုက်နာနိုင်ရှာတော့ပါဘူး။

( ကျနော်ဟာ ခြေဥဖျက်သိမ်းရေးကို ယုံကြည်သူတယောက်ဖြစ်ပေမယ့် ဥပဒေနဲ့အညီလုပ်နေပါတယ်ဆိုတဲ့ စစ်အုပ်စုကိုရီချင်လို့ သူတို့လိုက်နာနေတယ်ဆိုတဲ့ ခြေဥနဲ့ပဲပြောသွားပါ့မယ်)

၂၀၀၈ အခြေခံဥပဒေ၊ အခန်း (၈) နိင်ငံသားများ၏ မူလအခွင့်အရေးနှင့်တာဝန်များ

၃၄၇။ နိုင်ငံတော်သည် မည်သူကိုမဆို ဥပဒေအရာတွင် တန်းတူညီမျှအခွင့်အရေးရရှိစေရမည်။ ထို့ပြင် ဥပဒေ၏ အကာအကွယ်ကိုလည်း တန်းတူညီမျှစွာရယူပိုင်ခွင့်ပေးရမည်။

၃၅၆။ နိုင်ံငံတော်သည် နိုင်ငံသားများ၏ တရားဝင်ရရှိပိုင်ဆိုင်ထားသော ရွှေ့ပြောင်းနိုင်သောပစ္စည်း၊ မရွှေ့ပြောင်းနိုင်သော ပစ္စည်းများကို ဥပဒေအရကာကွယ်ပေးရမည်။

ဒီအခွင့်အရေးတွေအရ ကိုယ်ဖွင့်ထားတဲ့ ဆိုင်ခန်းကို ဖျက်ပြီး ရဲတွေက ပလာတာအစ ပိုက်ဆံအဆုံးအကုန်ခိုးသွားရင် ဥပဒေရဲ့အကာအကွယ်ရဖို့ ဘယ်သူ့ဆီသွားတိုင်ရမလဲ။ စစ်သားတွေရဲတွေက တွေ့သမျှ အစားအစာတွေကို ခွင့်မတောင်းပဲ လုယူသွားရင် ဘယ်သူ့ကို အကာအကွယ်တောင်းရမလဲ။ တပ်ထောက်ခံတဲ့ ၅၀၀၀ စားနေ့စားတွေကို ရဲတွေက လုံခြုံရေးယူပေးတာ၊ လက်နက်တွေနဲ့ ဖမ်းမိတဲ့လူတွေကို ရဲလက်အပ်ရင် ရဲကပြန်လွှတ်ပေးတာနဲ့ ငြိမ်းချမ်းစွာဆန္ဒပြသူတွေကို ကျည်အစစ်နဲ့ပစ်သတ်တာ၊ ဈေးရောင်းနေတဲ့ အမျိုးသမီးတဦးကို ပါးရိုက်ပြီးဖမ်းခေါ်သွားတာကရော တန်းတူညီမျှတဲ့အကာအကွယ်ဖြစ်ပါသလား။ တကယ်ဆို ဒါတွေက မေးဖို့တောင်မလိုပါဘူး။ ဉာဏ်ရည်နိမ့်စစ်ခွေးအဆွယ်အပါးတွေကလွဲပြီး ကျန်တဲ့သူအားလုံး စစ်အုပ်စုရဲ့ ယုတ်ညံံ့မှုတွေကို တွေ့နိုင်ပါတယ်။

၃၅၄ (က) မိမိ၏ ယုံကြည်ချက်၊ ထင်မြင်ယူဆချက်များကို လွတ်လပ်စွာထုတ်ဖော်ပြောဆိုခွင့်၊ ရေးသားဖြန့်ဝေခွင့်

၃၅၄ (ခ) လက်နက်မပါပဲ ငြိမ်းချမ်းစွာစုဝေးခွင့်၊ စီတန်းလှည့်လည်ခွင့်

၃၇၅။ ပြစ်မှုကျူးလွန်ကြောင်း စွပ်စွဲခံရသူတဦးသည် ဥပဒေနဲ့အညီ ခုခံချေပခွင့်ရှိစေရမည်

၃၆၇။ နိုင်ငံသားတိုင်းသည် နိုင်ငံတော်ကချမှတ်ထားသော ကျန်းမာရေးဆိုင်ရာ မူဝါဒများနှင့်အညီ ကျန်းမာရေးစောင့်ရှောက်မှုကို ခံယူခွင့်ရှိသည်

အခုဆန္ဒပြတယ်။ ဖမ်းတယ်။ ဘယ်ကိုဖမ်းသွားမှန်းမသိရဘူး။ ထောင်ကိုတန်းပို့တယ်။ လူဝိုင်းရင် အာမခံကြေးတောင်းပြီး ဓားပြတိုက်ပြန်လွှတ်တယ်။ ဥပဒေနဲ့မရင်းနှီးတဲ့လူတွေဆို မျက်စိသူငယ်နားသူငယ်နဲ့ ရှေ့နေမခေါ်နိုင်ဘူး။ ကိုမြအေး၊ ကိုစောဖိုးခွားနဲ့ အခြားလူတွေ ၁ရက်နေ့ထဲက သတင်းအစဖျောက်ထားတယ်။ ဆေးကုမပေးလို့ ကိုရာဇာအောင် ကွယ်လွန်ရတယ်။ ကိုဗစ်လူနာဆိုပြီး အတင်းမီးသဂြိုလ်တယ်။ ဆန္ဒပြတာကိုဖမ်းတာက (၅) ယောက်ထက်ပိုပြီးမစုဝေးရတဲ့ ပုဒ်မ (၁၄၄) အရဆိုရင်လည်း နေ့စားခေါ်လာတဲ့တပ်ထောက်ခံသူတွေဟာ လက်နက်တွေကိုင်ပြီး လူလည်ကောင်ဓားနဲ့ထိုးလို့ ၃၅၄(ခ)နဲ့ငြိနေတာပါပဲ။ ဒါလည်းမဖမ်းပါဘူး။ အကြောင်းကတော့ စစ်အုပ်စုကပြောတဲ့ ဥပဒေဆိုတာက မိန်းမရွှင်နဲ့ အပျို၊ မင်းအောင်လှိုင်နဲ့သူတော်ကောင်း စတဲ့စကားလုံးတွေလို မအပ်မရာစကားလုံးတွေဖြစ်ပါတယ်။

၃၈၁။ အောက်ဖော်ပြပါ အခြေအနေနှင့် အချိန်အခါမှတပါး နိုင်ငံသားများ၏ တရားဝင်ရပိုင်ခွင့်ရှိသော နစ်နာချက်များအတွက် ဥပဒေဖြင့်သတ်မှတ်ထားသော ရယူပိုင်ခွင့်များကို ငြင်းပယ်ခြင်းမပြုရ။

(ခ) ဆူပူသောင်းကျန်းမှု

(ဂ) အရေးပေါ်အခြေအနေဖြစ်ပေါ်နေချိန်

ဒီအခြေအနေတွေမှာ နိုင်ငံသားအခွင့်အရေးတွေကို ငြင်းပယ်ခွင့်ရှိတယ်ဆိုပါတော့။

တကယ်တော့ ဖေဖော်ဝါရီ (၁)ရက်နေ့မတိုင်ခင်ထိ မြန်မာနိုင်ငံဟာ အေးချမ်းလွန်းရုံမက ကိုဗစ်ကင်းစင် မြန်ပြည်တခွင်ဆိုတဲ့ အနေအထားကိုတောင်ရောက်တော့မှာဖြစ်ပါတယ်။ ကိုဗစ်ပိုးတွေ့လူနာ (၂၀၀)အောက်ကျလာတယ်၊ လွှတ်တော်အသစ်စတော့မယ်၊ မကြာခင်မှာ ခရီးသွားဖို့ တာစူနေကြတယ်။ ဒီအခြေအနေကို အာဏာရူးစစ်အုပ်စုက နိုင်ငံတော်မငြိမ်မသက်ဖြစ်နေပါပြီဆိုပြီး အာဏာကောက်သိမ်းလိုက်လို့ လူထုလှိုင်းလုံးကြီးဟာ လမ်းပေါ်တခဲနက်ရောက်လာရပါတယ်။ ​ပြည်နယ်အချို့မှာလည်း ပြည်တွင်းစစ်ဖြစ်ဖို့ တာဆူနေပါပြီ။

ဖေဖော်ဝါရီ (၁)ရက်နေ့မတိုင်ခင်က ဆူပူနေပါတယ်ဆိုတဲ့ ဆန္ဒပြပွဲတွေဟာ မဘသနဲ့ တပ်ကျောထောက်နောက်ခံနဲ့ ဉာဏ်ရည်နိမ့်နေ့စားလူရမ်းကားများသာဖြစ်ပါတယ်။ လူထုက သူတို့ကို စောက်ဖက်တောင်မလုပ်ခဲ့ကြပါဘူး။ ဒါတောင် ရွှေတိဂုံစောင်းတန်းနားမှာ ရပ်ကွက်နေပြည်သူတွေကို ဝင်ရောက်ထိုးကြိတ်တာတွေရှိခဲ့ပါတယ်။ ဆန္ဒပြပွဲတွေစတဲ့ ရက်တွေမှာလည်း ဗဟန်းမှာ ကားမှန်တွေရိုက်ခွဲတဲ့ သင်္ကန်းတုကတုံးတွေနဲ့ အပေအတေတွေဟာ ရပ်ကွက်ကလိုက်တော့ ကျောင်းထဲဝင်ပြေးပြီး လေးခွနဲ့ပစ်ရင်း ပုဆိုးခြုံထဲကနေ သတ္တိရဲပြတာတွေရှိခဲ့ပါတယ်။ အထူးသဖြင့် ဆန္ဒထွက်ပြအောင် နေ့စားခတွေထုတ်ပေး၊ ဆူပူသောင်းကျန်းခိုင်းပြီး ဆူပူနေလို့ အာဏာသိမ်းပါပြီဆိုတာကြီးက တော်တော်ကို ဉာဏ်နည်းတဲ့လုပ်ရပ်ကြီးဖြစ်ပါတယ်။ စစ်အုပ်စုတွေကို ကိုဗစ်ကာကွယ်ဆေးအစား နိုင်ငံတော်ပရောဂျက်နဲ့ အိုဗာတင်းတွေ၊ အက်ပီတန်တွေ တိုက်ဖို့လိုနေပါပြီ။

ပိုဆိုးတာကတော့ မဲမသမာမှုကြောင့် ပြည်သူတွေဆူပူနေလို့ အာဏာသိမ်းပါတယ်ဆိုပြီး အဲ့ဒီမဲမသမာမှုကိုတောင် ထုတ်မပြနိုင်တော့ပဲ ရွေးကောက်ပွဲရလဒ်ဖျက်သိမ်းပါတယ်လုပ်နေတာပါ။ NLD ကို မဲခိုးတဲ့စွပ်စွဲချက်ကို မဖြေရှင်းလို့ဆိုတဲ့ စစ်ခွေးတွေလည်း စစ်အုပ်စုက မဲမသမာမှူကို သက်သေမပြနိုင်ခြင်းကို ကိုယ့်နားကို သံတချောင်းလောက်ရိုက်ထည့်ပြီး ကြည့်သင့်ပါတယ်။ သက်သေမပြနိုင်တာကလည်း အထူးအဆန်းတော့မဟုတ်ပါဘူး။ မဲစာရွက်တွေမီးရှို့တာ၊ မဲရုံတာဝန်ရှိသူတွေကို သေနတ်နဲ့ထောက်ပြီး အကြပ်ကိုင်တာကို တကမ္ဘာလုံးဆီ သိပြီးသွားလို့ဖြစ်ပါတယ်။ တရားဝင်အစိုးရအနေနဲ့ အသိအမှတ်ပြုခံရဖို့ အရေးကြီးတဲ့မဲမသမာမှုဆိုတဲ့ ဝှက်ဖဲကို ကုလားသုံးကောင်ဖြစ်အောင် လှန်ချပစ်လိုက်တဲ့ ဉာဏ်နည်းမှုကြီးကို သြချရပါတယ်။

အခန်း (၁၁) အရေးပေါ်ကာလဆိုင်ရာ ပြဌာန်းချက်များ၊ ပုဒ်မ ၄၁၈ မှာလည်း အရေးပေါ်အခြေအနေကြေငြာပြီး ကာချုပ်ကို အာဏာလွှဲဖို့ နိုင်ငံတော်သမ္မတကနေတဆင့် လုပ်ဆောင်ရန်လို့သာပါရှိပါတယ်။ မြဝတီမှာ လွှင့်သွားတဲ့ ဒုသမ္မတမြင့်ဆွေရဲ့ ဘူနေတဲ့မျက်နှာကြီးနဲ့ အာဏာလွှဲပေးတာဟာ ဥပဒေနဲ့မညီပါဘူး။ ဦးဝင်းမြင့်ကလည်း တိုင်းပြည်ကိုချောက်ထဲဆွဲချမယ့် အာဏာလွှဲပြောင်းခြင်းကို မလုပ်ခဲ့ဘူးလို့ ယုံကြည်ပါတယ်။ ပုဒ်မ ၄၁၂ ကနေစပြီး တရားဝင်လုပ်ပိုင်ခွင့်တွေကို နိုင်ငံတော်သမ္မတသည် လို့ပဲ ပြဌာန်းထားလို့ သတင်းစာရှင်းလင်းပွဲမှာ RFA သတင်းထောက်ရဲ့အမေးကို လိပ်ပတ်လည်အောင်မဖြေနိုင်ပဲ ခွေးအလှည်းနင်းပြီးဝေ့လည်ကြောင်ပတ်ဖြေခဲ့ရတာမျက်မြင်ဖြစ်ပါတယ်။

ဒီလိုမျိုး ကိုယ့်ဥပဒေကိုယ်မလိုက်နာ၊ ဥပဒေကို လက်တလုံးခြားလုပ်ပြီးအာဏာယူ၊ လုပ်နေတာတွေ ဥပဒေနဲ့မညီရင် ညီအောင်ပြင် စီမံအုပ်ချုပ်ရေးကောင်စီတွေဖွဲ့၊ ဥပဒေသစ်တွေအမျိုးမျိုးပြဌာန်းနေပေမယ့် ရပ်ကွက်အစ အာဆီယံအလည် ကမ္ဘာ့နိုင်ငံတွေအဆုံး ဘယ်သူမှအသိအမှတ်မပြုတဲ့ တရားမဝင်သူပုန်အစိုးရဟာ " ဥပဒေ" "ဒီမိုကရေစီ" "စည်းကမ်းလိုက်နာ" ဆိုတဲ့ စကားတွေ တီဗီမှာ ပြောနေတာတွေ့ရင် တံထွေးနဲ့သာဝိုင်းထွေးလိုက်ကြပါတော့။ နိုင်ငံတော်ကို ကြည်ငြိုပါတယ်။ ဒါပေမယ့် လူထုက မဲပေးရွေးချယ်ခဲ့တဲ့နိုင်ငံတော်ဟာ အခုအကျဥ်းကျနေလို့ လူထုဟာ သူပုန်တွေဆီကနေ ပြန်လည်ကယ်တင်ဖို့လိုအပ်နေပါတယ်။

#မတရားတဲ့အမိန့်အာဏာမှန်သမျှဖီဆန်ကြ

#ခွေးပါးစပ်ကနတ်စကားမထွက်နဲ့
