---
title: CRPH  ဘယ်လမ်းကိုသွားမလဲ
author: ဆပ်ရိပ်
date: March 3, 2021
---

(ဖတ်ရန်ကြာချိန် ၅မိနစ်)

အာဏာသိမ်းတာ တလပြည့်ပါပြီ။ တပ်မတော်ကြီးလည်း ချီလာပါပြီ။ ပြည်သူတွေလည်း သေကုန်ပါပြီ။

ဒီတလအတွင်းမှာ CRPH ဘာတွေလုပ်ပြီးပြီလဲဆိုရင် အရေးကြီးတာတွေတော့ လုပ်ဆောင်ပြခဲ့တယ်။ အရှိန်နှေးနေလို့ အားမလိုအားမရဖြစ်ကြရတာတခုပဲ။ ဒါပေမယ့်လည်း CRPH ဘာဆက်လုပ်မလဲ ဘယ်ကိုဦးတည်မလဲဆိုတာက စဉ်းစားစရာရှိလာနိုင်ပါတယ်။ တကယ်ပဲ စုရွှေးလွှတ်ကိုပဲ ဦးတည်ပြီး ခြေဥအောက်ကို ပြန်သွားကြမှာလား။ မင်းအောင်လှိုင်ရဲ့ ဉာဏ်နည်းတဲ့အာဏာသိမ်းမှုကိုအသုံးချပြီး ၂၀၀၈ ခြေဥကို ဖျက်သိမ်းတဲ့နည်းတဲ့ ဖက်ဒရယ်အိပ်မက်မက်ကြမလား။

CRPH ရဲ့အနေအထားက အာဏာသိမ်းစစ်ကောင်စီထက် တရားဝင်မှု၊ လူထုထောက်ခံမှု အပြည့်အဝရရှိပြီးဖြစ်တယ်။ စစ်ကောင်စီမှာ လက်နက်နဲ့ ရဲခွေးစစ်ခွေးတွေရှိနေတာကလွဲလို့ နိုင်ငံတကာအစ၊ အာဆီယံအလယ်၊ မြန်မာနိုင်ငံထဲက ရပ်ကွက်တွေအဆုံး ဘယ်သူကမှအသိအမှတ်မပြုဘူး။ လူထုအနေနဲ့လည်း ထစ်ကနဲရှိ သေနတ်တွေကိုင်ပြီး ထင်တိုင်းကျဲနေတဲ့ အာဏာသိမ်းမှုတွေကို စိတ်ကုန်နေပါပြီ။

လူ့အခွင့်အရေးအပြည့်အဝရရှိပြီး လူတန်းစေ့နေနိုင်တဲ့ မျိုးဆက်တခုကို တောင့်တကြတယ်။ နေဖူးချင်ကြတယ်။ ဒါ့ကြောင့်လည်း အခုအချိန်ထိ စိတ်မပျက်သေးပဲ အသေခံတော်လှန်နေကြတာဖြစ်တယ်။ ကျဆုံးခဲ့တဲ့လူငယ်တွေရဲ့အသက်တွေကို လေးစားသောအားဖြင့် CRPH အနေနဲ့ အလုပ်ပိုလုပ်ဖို့နဲ့ အရှိန်မြှင့်ပေးဖို့ မေတ္တာရပ်ခံပါတယ်။

CRPH အမတ်တွေအနေနဲ့ ကျဉ်းထဲကျပ်ထဲကနေ အဖမ်းမခံရအောင်ရှောင်တိမ်းရင်း ကော်မတီဖွဲ့ခဲ့တယ်၊ ဒေါက်တာဆာဆာ၊ကိုထင်လင်းအောင်တို့နဲ့နိုင်ငံတကာဆက်ဆံရေးနယ်ပယ်ကို ခြေတလှမ်းတိုးခဲ့တယ်၊ ယာယီဝန်ကြီးတွေခန့်ခဲ့တယ်။ ဒါတွေကို ပြည်သူက အသိအမှတ်ပြုပါတယ်။ စိတ်ပူတာက CRPH မှာ ဦးတည်ရာပျောက်နေမှာကိုပါ။ ဥပမာအားဖြင့် ပြည်သူ့အုပ်ချုပ်ရေးဥပဒေပြဌာန်းတုန်းက နယ်ခံရဲတပ်ဖွဲ့နဲ့ ပူးပေါင်းခိုင်းတာမျိုး အလုပ်မဖြစ်တဲ့ဟာကွက်အချို့ ရှိခဲ့တယ်။ ဒါကိုကြည့်ပြီး CRPH က ဘာလုပ်ရမှန်းသိရဲ့လားလို့ တခါတခါစိုးရိမ်မိတဲ့သဘောပဲ။

CRPH ဘာလုပ်ရမှန်းမသိရင် လူထုအနေနဲ့လည်း တနေ့တနေ့ဆိုင်းဘုတ်ကိုင် လမ်းပေါ်တက်၊ စစ်ခွေးတွေလက်ချက်နဲ့ သေကြေ၊ ညကျ ပို့စ်တွေ ဆဒ်ရီအက်ပေးဆိုတာကို တသက်လုံးမလုပ်နိုင်ဘူး။ CRPH ရဲ့ ဦးဆောင်မှုလိုတယ်။ ဦးတည်ရာလည်းမှန်ဖို့လိုတယ်။ ဒီစာရဲ့အောက်ကစာတွေကတော့ ကျနော်တဦးတည်းရဲ့ အာဘော်ဖြစ်ပါတယ်။

### ဘာ့ကြောင့်ခြေဥကိုဖျက်ရမလဲ

မြန်မာနိုင်ငံအနေနဲ့ လွတ်လပ်ရေးရပြီးတဲ့ ၁၉၄၈ ခုနှစ်ကစလို့ နေဝင်းအာဏာသိမ်းတဲ့ ၁၉၆၂ ခုနှစ်မတိုင်ခင်ထိ ဖက်ဒရယ်ရောင်ခြည်သမ်းခဲ့သေးတယ်။ ဒါပေမယ့် ပြည်မအစိုးရကို အယုံအကြည်မရှိမှုနဲ့ ပင်လုံကတိတွေမတည်တာကြောင့် ပြည်တွင်းစစ်ကိုသာ ဦးတည်ခဲ့ရတယ်။ ဒီကြားထဲ နေဝင်းရဲ့ တိုင်းရင်းသားတပ်ရင်းတွေကို လက်နက်ပြန်သိမ်းတာ၊ အာဏာသိမ်းယူတာကနေစလို့ သန်းရွှေ၊မင်းအောင်လှိုင်အထိ ဗမာကြီးစိုးတဲ့( တပြည်လုံးကို ကိုယ်စားမပြုတဲ့) လူရမ်းကားစစ်တပ်ဟာ တိုင်းပြည်ကို ဒုက္ခပင်လယ်သာဝေစေခဲ့တယ်။

တချို့က CRPH က ခြေဥအောက်မှာ အရွေးခံရလို့ ခြေဥကိုဖျက်လိုက်ရင် အနိုင်ရအစိုးရရဲ့တရားဝင်မှုပျောက်ပျက်သွားမယ်ဆိုကြတယ်။ တကယ်တမ်းက အာဏာသိမ်းတဲ့ညမှာ မင်းအောင်လှိုင်အနေနဲ့ ကာလုံတောင် မခေါ်ပဲ ခြေဥကိုလက်တလုံးခြားလုပ်ခဲ့တာဖြစ်ပါတယ်။ ဒီအကြောင်းကို သတင်းစာရှင်းလင်းပွဲတုန်းက ဇော်မင်းထွန်းတောင် သေချာမဖြေရှင်းနိုင်ဘူး။

ခြေဥကို ဖျက်လိုက်ရုံနဲ့ CRPH ရဲ့ တရားဝင်မှုမပျောက်သွားရခြင်းရဲ့ အဓိကအကြောင်းကတော့ တရားဝင်မှုဆိုတာက ပြည်သူ့လက်ထဲမှာပဲ ရှိနေလို့ပါ။ ပြည်သူတွေ မဲပေးရွေးချယ်ထားတဲ့အစိုးရအနေနဲ့ ဘယ်လမ်းကိုသွားသွား ပြည်သူက တရားဝင်တယ်လို့ သတ်မှတ်ထားမှာဖြစ်ပါတယ်။ ခြေဥကို ရဲရဲကြီးဖျက်လိုက်ပါ။ ပြည်သူဆိုတဲ့နေရာမှာ NLD ကိုမဲပေးခဲ့သူတွေရော၊ No vote တွေရော၊ တိုင်းရင်းသားတွေရော ၊ ခြုံပြောရရင် စစ်အာဏာရှင်ကိုဆန့်ကျင်နေကြတဲ့လူအားလုံး ပါဝင်တယ်။ ခြေဥကို ရဲရဲကြီးဖျက်လိုက်ပါ။ ခြေဥပျက်ကြောင်း ကြေငြာလိုက်ပါ။

### အမြစ်ဖြတ်မှအမြတ်ဖြစ်မယ်

NLD အစိုးရအနေနဲ့ ပြီးခဲ့တဲ့ငါးနှစ်မှာလည်း ​ခြေဥကြောင့် ရွှေရည်စိမ်ဒီမိုကရေစီကိုသာ ပေးနိုင်ခဲ့တယ်။ ဒေါ်အောင်ဆန်းစုကြည်ရဲ့ အမျိုးသားရင်ကြားစေ့ရေး မအောင်မြင်ခဲ့ဘူး။ ကိုယ်မွေးတဲ့ခွေးကိုယ့်ပြန်ကိုက်သလို စစ်ခုံရုံးကိစ္စမှာ သူ့နောက်ဝင်ပုန်းခဲ့တဲ့ ရာဇဝတ်ကောင်တွေက အခုပဲသူ့ကိုပြန်အကျဥ်းချလိုက်ကြပြီ။

CRPH က စုရွေးလွှတ်ကိုပဲ ရွေးမယ်ဆိုရင်တော့ အခုလိုအာဏာသိမ်းမှုမျိုး အချိန်မရွေးကြုံရဦးမယ်။ တပ်မတော်ရဲ့ နိုင်ငံရေးမှာ မတန်တရာဝင်ဝင်ပါဖို့ အခွင့်ထူးတွေပေးထားတဲ့ခြေဥကို စုရွေးလွှတ်အောက်ကနေ သွားပြီးမှ ပြင်မယ်ဆိုရင် ရီစရာကောင်းနေတယ်။ အခွင့်သာတုန်း တိကနဲဖြတ်ချလို့ရပါတယ်။ ခြေဥမရှိပဲ အုပ်ချုပ်နေတဲ့တိုင်းပြည်တွေရှိသလို ၁၉၄၇ ခြေဥလည်းရှိတယ်။ ခြေဥအသစ်အတွက် ဝိုင်းဝန်းပေးနိုင်တဲ့ ပညာရှင်တွေလည်း အသင့်။ CRPHက မီးစိမ်းပြဖို့သာလိုတာပါ။

### မင်းအောင်လှိုင်သေရုံနဲ့မပြီးသွားဘူး

ဒီတခါအာဏာသိမ်းမှုရဲ့ တရားခံက မင်းအောင်လှိုင်ဆိုပေမယ့် စိုးဝင်း၊ အောင်လင်းဒွေးကနေစလို့ အခုလမ်းပေါ်ရမ်းကားနေတဲ့စစ်သားတွေကိုကြည့်ရုံနဲ့ စစ်တပ်ရဲ့တည်ရှိမှုဟာ ပြည်သူကိုဒုက္ခပေးဖို့ဆိုတာ သိသာတယ်။ စစ်တပ်ကို သွေးသစ်လောင်းဖို့လိုနေတယ်။ စစ်တပ်ဟာ ပြည်သူတွေနဲ့ဖွဲ့စည်းပြီး နိုင်ငံတော်ကာကွယ်ရေးတာဝန်နဲ့ ပြည်သူချစ်တဲ့စစ်တပ်ဖြစ်ရမယ်။ အမေရိကန်မှာ စစ်သားတွေ့ရင် " Thank you for your service" လို့ ပြည်သူတွေကပြောကြပေမယ့် ဒီမှာစစ်သားတွေ့ရင် လော်နဲ့ထိုးချင်ကြတာ ကျနော်တယောက်ထဲမဟုတ်ပါဘူး။

### ဖက်ဒရယ်အိပ်မက်

အခုဆန္ဒပြတာ ရက်တွေကြာလာပြီ။ ဘာဆက်လုပ်ရမလဲ ထွက်သေနေရမှာလားဆိုတဲ့ အသံတွေထွက်လာပြီ။ ဒါပေမယ့် CRPH အနေနဲ့ ဖက်ဒရယ်အိပ်မက်ကိုမက်ဖို့ ဦးဆောင်လိုက်ရင် ဒီအသံတွေပျောက်သွားပါလိမ့်မယ်။ UN US မမျှော်ပါနဲ့။ ကိုယ်မွေးမှ ကိုယ့်က​လေးပါ။ ကိုယ်ရမယ့်အကျိုးအမြတ်အတွက် ဘာလို့ဘုရားမျှော်ချင်နေမလဲ။

အရင်ဆုံး ဖက်ဒရယ်အနေနဲ့ အာဏာရှင်တွေပြုတ်ကျတာနဲ့ တောင်တန်းပြည်မမခွဲခြားပဲ တန်းတူအခွင့်အရေးပေးမယ်ဆိုတဲ့သတင်းစကားကို တိုင်းရင်းသားတွေဆီ ပါးရမယ်။ နောက်ပိုင်းမှာ ကတိလည်းတကယ်တည်ရမယ်။ ဒီအတွက် တိုင်းရင်းသားတွေဘက်က ကမ်းလှမ်းထားတာတွေလည်းရှိနေတယ်။

အကြံပြုချင်တာကတော့ " အမျိုးသားညီညွတ်ရေးအစိုးရ" လိုမျိုး တိုင်းရင်းသားပေါင်းစုံနဲ့ ရွေးကောက်ခံပုဂ္ဂိုလ်တွေပါ ပါဝင်တဲ့ ယာယီအစိုးရတရပ်ကို အမြန်ဆုံးဆက်လက်ဖွဲ့စည်းစေချင်တယ်။ ပြီးတဲ့အခါ " ပြည်သူ့တပ်မတော် " ရဲ့ အခန်းကဏ္ဍ ရောက်လာပါလိမ့်မယ်။

### UNUSမမျှော်နဲ့

ဒီနေရာမှာ မင်းဟာက ပြောတော့ စောက်ရမ်းလွယ်ပါလားလို့ အငေါ်တူးချင်တဲ့သူရှိမှာပဲ။ လက်ခံပါတယ်။ မလွယ်ပါဘူး။ ၆၂ ထဲက အခြေတည်လာတဲ့စနစ်ဆိုးကြီးကို ခဏလေးနဲ့ အပြီးဖျက်ဖို့ ပိုတောင်မလွယ်ပါဘူး။ ဒါပေမယ့် မလွယ်တာဟာ မဖြစ်နိုင်တာမဟုတ်ပါဘူး။

အာဏာသိမ်းစစ်တပ်မှာ စစ်အင်အားငါးသိန်းရှိတယ်။ မြန်မာပြည်သူ သန်း (၅၀) ကျော်။ တိုင်းရင်းသားအဖွဲ့တွေကို ခိုင်မာတဲ့ကတိတခုပေးပြီး မင်းအောင်လှိုင်ရဲ့ သူပုန်အဖွဲ့ကို တတိတိချွေဖို့ကမ်းလှမ်းခဲရင် (ကမ်းလှမ်းထားတာတွေရှိ) ဒါက နောက်ထပ်လမ်းစတခုဖြစ်ပါတယ်။

တယောက်ယောက်ကတော့ " ဒါက ပြည်ထောင်စုပြိုကွဲမယ့်အကြံ" လို့ မြဝတီလေသံနဲ့ ပြောကောင်းပြောနိုင်ပေမယ့် ဝမ်းနည်းပါတယ်။ ကျနော်တို့မှာ ပြိုကွဲစရာ စုစည်းထားတဲ့ပြည်ထောင်စုကြီး ဘယ်တုန်းကမှမရှိခဲ့ဘူး။ ကျနော်ကျောင်းကောင်းကောင်းတက်နေတုန်း တိုင်းရင်းသားဒေသတွေမှာ တောထဲပြေးအိပ်နေရတာတွေအတွက် စိတ်မကောင်းဖြစ်ရပါတယ်။

တကယ်လို့သာ အခုဆန္ဒပြနေတဲ့ပြည်သူတွေကို မင်းအောင်လှိုင်ရဲ့သူပုန်တပ်ကို အခွန်ဆောင်မလား၊ CRPH ခေါ်ဆောင်ပေးနိုင်မယ့် ဖက်ဒရယ်တပ်မတော်၊ဖက်ဒရယ်အစိုးရကို လက်နက်တပ်ဆင်ပေးမလားလို့ မေးရင် အားလုံးက ဒုတိယတခုကိုရွေးကြမယ်။ အခုလူတွေငြိမ်ခံနေရတာ လက်ထဲမှာ လေးဂွပဲရှိလို့ပါ။ လူတွေက စစ်ခွေးတွေကို မကြောက်ပါဘူး။ လက်နက်မပါပဲတောင် သေရဲတဲ့လူတွေအနေနဲ့ ဒီလိုစစ်ခွေးတွေကို တန်းတူယှဥ်ချဖို့ ကြောက်စရာမရှိပါ။

အခုအချိန် ဖက်ဒရယ်တပ်မတော်မှာ စစ်မှုထမ်းဖို့ခေါ်ရင် ရှေ့ကိုတိုးထွက်လာမယ့်လူသန်းချီပါပဲ။ ဒီစစ်ခွေးတွေဆီ ငြိမ်ခံနေရတာ ရွံမုန်းနေကြပြီ။ တိုင်းရင်းသားတွေကို ခိုင်မာတဲ့ကတိပေးပြီး ကမ်းလှမ်းသင့်ပါတယ်။ အဲ့အဆင့်ထိမရောက်ခင်မှာ တိုင်းရင်းသားတပ်တွေကို ပြည်သူဆီကာကွယ်ခွင့်ပေးပါ။ ဖက်ဒရယ်ကတိပေးပါ။ ပြည်သူနှင့်ပူးပေါင်းဖွင့်ပေးလိုက်ပါ။ လိုတာပံ့ပိုးပေးဖို့ တပြည်လုံးရှိနေပါတယ်။

CRPHက ကတိပျက်ရင် လူထုက CRPH ကိုတော်လှန်ရဲတဲ့ထိ မတရားမှုကိုပယ်ပြီး ဖက်ဒရယ်အိပ်မက်မက်ရဲမှ ဒီလမ်းကိုလျှောက်လို့ရမယ်။ လိုတုန်း လက်နက်ရှိတဲ့မင်းတို့ငါတို့ကိုကူဦး လို့ခေါ်သုံးချင်တာဆိုရင်တော့ မလာမယ့် UNကိုသာစောင့်ပြီး ပြည်သူတွေသေတာထိုင်ကြည့်လိုက်ပါတော့။

တခြားလမ်းတွေမရှိဘူးလားဆိုရင်တော့ စုရွေးလွှတ်နဲ့ နိုင်ငံခြားက UNUS ဘုရားတွေမျှော်နေတာတော့ရှိသပေါ့။ ဒါပေမယ့် မင်းအောင်လှိုင်အနေနဲ့ ဒေါ်အောင်ဆန်းစုကြည်ကို လူထုရှေ့ထွက်ပြခွင့်ပေးတော့မှာမဟုတ်။ UNUS လာတာဖတ်ချင်ရင် ဇာနည်ထိုက်ဆီသွားပါ။

အချုပ်အားဖြင့် ဒီတိုက်ပွဲဟာ " အမေစုကျန်းမာပါစေ" ထက် "အာဏာရှင်စနစ်ကျဆုံးပါစေ" ကို အသံပိုကျယ်ရမယ့်ပွဲပါ။ ကျနော်လည်း အမေစုကို ကျန်းမာစေချင်ပါတယ်။ အာဏာရှင်စနစ်ကျဆုံးသွားတဲ့နေ့ဟာ အ​မေစုအတွက် အပြုံးကြီးပြုံးပြီး သက်တော်ရာကျော်ရှည်နိုင်မယ့်နေ့ပါပဲ။
