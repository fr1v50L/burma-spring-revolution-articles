---
title: စစ်ခွေးတွေတက်မယ့်ကြိုးစင်ဒေါက်ကို ငါတို့အားနဲ့ ဝိုင်းဖြုတ်ကြ
author: ဆပ်ရိပ်
date: March 6, 2021
---

စစ်ခွေးတွေတက်မယ့်ကြိုးစင်ဒေါက်ကို ကိုယ့်အားနဲ့ကိုယ် ဖြုတ်ချဖို့ ဒီရက်ပိုင်းအတွင်း ဒါတွေအတူတူဆက်လုပ်ကြဖို့လိုပါတယ်။

တလအတွင်းမှာ ကျနော်တို့လုပ်ခဲ့တဲ့ CDM တွေ၊ ဆန္ဒပြပွဲတွေအပြင်အာဏာသိမ်းစစ်အုပ်စုဟာ CRPH ကို ဖမ်းဖို့လုပ်လာတယ်ဆိုတာ ကျနော်တို့အတွက် သတင်းကောင်းပဲ။ အဖမ်းခံရရင်တော့ သတင်းကောင်းမဟုတ်ဖူးပေါ့။ ဖမ်းဖို့ပြင်လာတယ်ဆိုတာ သူတို့ကြောက်လို့ပါ။ CRPH ရဲ့လုပ်ဆောင်မှုတွေက လမ်းကြောင်းပေါ်ရောက်လာတယ်/ ထိရောက်လာတယ်လို့ ထင်ထင်ရှားရှားဖြစ်လာပါတယ်။ ကျနော်တို့ဘက်မှာ နိုင်ငံရေးနည်းအရ ထိထိရောက်ရောက်လုပ်နေတဲ့အဖွဲ့ရှိနေတာ ကျေနပ်စရာကောင်းပါတယ်။

ဒီရက်ပိုင်း တခြားဘာတွေဖြစ်နေလဲ၊ ဖြစ်လာနိုင်မလဲဆိုတာ ကျနော်ပြောပြပါရစေ။

### ၁။ CDM တွေစစ်တပ်ကလိုက်ဆွဲမယ်၊ အလုပ်ပြန်တက်အောင်ခြိမ်းခြောက်မယ်၊ လိုအပ်ရင် ထောင်တွေဘာတွေချပြမယ်။

ဆရာဇော်ဝေစိုးက တရားဝင်အစိုးရအနေနဲ့ မကြာခင်မှာ အစိုးရဝန်ထမ်းတွေကို ရုံးပိတ်ရက်ရှည်ပေးပြီး CDM လုပ်ဖို့ မောင်းတင်ထားပြီးပါပြီ။ ဒါကိုတားဆီးဖို့ ဒီရက်ပိုင်းတွေမှာ CDM ကို စစ်သားတွေနဲ့ပါ ညဘက်ဝင်ဖမ်းပြီး ဖြဲပြပါလိမ့်မယ်။ မကြောက်ပါနဲ့ လို့ ဝန်ထမ်းမရှိတဲ့အိမ်ထဲကနေ တရားလွန်ကြီး ကျနော်မတိုက်တွန်းချင်ပါဘူး။ အဆင်ပြေတဲ့တနေရာ ရှောင်နေကြပါ။ တဦးတယောက်ချင်းဆီရဲ့ သတ္တိနဲ့ အာဏာရှင်ကို အာခံနိုင်စွမ်းဟာ အခုအချိန်မှာ အရမ်းအရေးကြီးနေတယ်ဆိုတာ သတိရပေးစေချင်ပါတယ်။ CDM လုပ်နေတဲ့ဝန်ထမ်းတွေကို အလေးပြုပါတယ်။ ကျနော်တို့ကျောင်းသားတွေက ခင်ဗျားတို့ကို အားကိုးနေပါတယ်။

(ဖြည့်စွက်: ဒေါက်တာဇော်ဝေစိုးရဲ့ရုံးပိတ်ရက်အမိန့်စာမှာ စျေးနဲ့ဆိုင်တွေပိတ်ဖို့မပါရှိပါဘူး။ အစိုးရဝန်ထမ်းတွေကို ပိတ်ရက်သတ်မှတ်ပေးခြင်းသာဖြစ်ပါတယ်)

### ၂။ CDM အ​ခြေအနေ

အခုအချိန်မှာ မြို့တွင်းက လူစုရပ်တွေကိုပိတ်ထားလိုက်တာဟာ ကိုယ့်မြို့နယ်မှာကိုယ် ဆန္ဒပြဖို့ဖြစ်လာတယ်။ မနက်စောစောဆို ကိုယ့်ဆီ ရဲခွေးစစ်ခွေးတွေဝင်မအောင် လမ်းတွေပိတ်လာကြတယ်။ ဒါ့ကြောင့် လောက်တွေရုံးသွားလို့မရတော့ဘူးဆိုပါတော့။ နေပြည်တော်ကနေလည်း CDM ဝန်ထမ်းတွေ ကိုယ့်ဒေသတွေဆီရှောင်နေကြပါပြီ။ ဒါ့အပြင် ရဲအသွင်ပြောင်း စစ်သားတွေကြောင့် ရဲတပ်ဖွဲ့နာမည်ဆိုးထွက်တာ၊ Social Punishment ခံရတာတွေကြောင့် ရာထူးကြီးရဲဝန်ထမ်းတွေကအစ အများအပြား CDM မှာပါဝင်လာကြပါတယ်။ သံရုံးဝန်ထမ်းတွေ CDM လာပါပြီ။ ဂျီနီဗာမှာ ဦးကျော်မိုးထွန်းက UN အစည်းအဝေးကိုတရားဝင်တက်ခွင့် ဆက်လက်ရရှိထားပါတယ်။ CDM က အခုမှအားကောင်းနေပြီလို့ ပြောလို့ရတယ်ဆိုပါတော့။

ဒီနေရာမှာ လမ်းပိတ်လို့ပစ်တယ်၊ အပြင်ထွက်လို့ပစ်တယ်ဆိုတဲ့ မင်းအောင်လှိုင်ရဲ့ ဒူးမနာသားတွေကိုပြောချင်တာက ဒါတွေအားလုံးဟာ မင်းအောင်လှိုင်အာဏာရူးမှုမဖြစ်ခဲ့ရင် ဖြစ်လာစရာမရှိပါဘူး။ မဲခိုးတယ်ပြောပြီး ခုလည်းဘာသက်သေမှပြနိုင်တာမဟုတ်ပဲ အာဏာထရူးပြီးမှ ဆုတ်လည်းစူး၊စားလည်းရူးဖြစ်နေတာ အားရပါတယ်။ အပြင်ထွက်ထွက်မထွက်ထွက် ခုလည်းအိမ်ထဲဝင် တွေ့သမျှသတ်နေခိုးနေတဲ့စစ်သားတွေလည်း ရှိနေတာပဲ။ ဒီမတရားမှုကြီး ပပျောက်ဖို့ ကျနော်တို့ကတော့လုပ်စရာရှိတာဆက်လုပ်နေရမှာဖြစ်ပါတယ်။

### ၃။ CRPH ရဲ့ နိုင်ငံရေးလမ်းကြောင်း

CRPH ဟာ ဖက်ဒရယ်ပြည်ထောင်စုကို သွားဖို့ တိုင်းရင်းသားတွေနဲ့ ဆွေးနွေးနိုင်မယ်လို့ယုံကြည်ပါတယ်။ မနေ့ညက ဒေါက်တာဆာဆာနဲ့ KNU ခေါင်းဆောင်တွေတွေ့ပါတယ်။ ဒီနေ့ည RCSS နဲ့ ဒေါက်တာဆာဆာတွေ့ဖို့ရှိပါတယ်။ သူတို့လုပ်နေသလို ကျနော်တို့လည်း လုပ်နိုင်တာအားလုံး ဆက်လုပ်နေရပါမယ်။

ဒါ့ကြောင့် ကျနော့်ကတော့ နိုင်မယ်၊ရှုံးမယ်ဆိုတာကို ထပ်မပြောချင်တော့ဘူး။ ကျနော်တို့လုပ်ရမယ်လို့ပဲပြောတော့မယ်။ ဘာတွေလုပ်ရမလဲဆိုတော့ကာ

#### ၁။ Social Punishment

ခေတ်အဆက်ဆက် လူပေါ်လူဇော်လုပ်ပြီး လူပါးဝခဲ့တဲ့ စစ်ဖက်ဆိုင်ရာမိသားစု၊ရဲဖက်ဆိုင်ရာ မိသားစုတွေကို ဆက်ဖော်ပါ။ ရှုံချဖယ်ကျဥ်ပါ။ ဒါက လူ့ကျင့်ဝတ်အရရော၊ နိုင်ငံရေးအရရော အရေးပါနေပါတယ်။

စစ်ဖက်အသိုင်းအဝိုင်းက အရာရှိတွေဟာ ရာထူးကြီးရင်ကြီးသလောက် သူတို့မိသားစုတွေကို နိုင်ငံခြားလွှတ်ံ၊ကောင်းကောင်းထားတာ အားလုံးသိကြပါတယ်။ အခု Social Punishment ကို သူတို့သားသမီးတွေခံရတဲ့ လက်သည်းဆိပ်လက်ထိပ်နာသလို မိဘတွေက မခံချိမခံသာဖြစ်ကြပါတယ်။

မင်းအောင်လှိုင်ရဲ့ သူ့တဘို့ထဲကြည့်တဲ့ အာဏာသိမ်းမှုကြောင့် မဆီမဆိုင် အောက်က စစ်ဖက်အရာရှိတွေဟာ နိုင်ငံခြားဆန်ရှင်တွေကစလိို့ မိသားစုတွေအထိ Social Punishment ဒဏ်ခံနေရပါတယ်။ ဒါကိုသူတို့မကျေမနပ်ဖြစ်နေကြသူတွေရှိပါတယ်။ တပ်တွင်းမှာ ဒီကိစ္စတင်းမာမှုဖြစ်နေလို့ မြထွန်းဦးက ပုန်ကန်မှုဖြစ်လာရင် နှိမ်နင်းနိုင်အောင် စစ်အင်အား (၈၀၀၀)ဝန်းကျင်ကို နေပြည်တော်မှာစုထားပြီးလည်းဖြစ်ပါတယ်။ မနေ့ညကလည်း မြထွန်းဦးရဲ့တပ်တွေနဲ့ မကျေနပ်တဲ့အရာရှိတွေ ပဋိပက္ခအနည်းငယ်ဖြစ်ပွားခဲ့ပါတယ်။

ဒါ့ကြောင့် Social Punishment လုပ်တာဟာ မင်းအောင်လှိုင်အတွက် ရန်သူများသထက်များလာအောင် စက်ဝိုင်းတခုကို ကျနော်တို့ကိုယ်တိုင်ဆွဲပေးတာပါပဲ။ ကိုယ်သိသမျှ စစ်ဖက်ရဲဖက်အရာရှိမိသားစုတွေကို ဖော်ထုတ်ပါ။ ပိုကောင်းတဲ့အားအင်နဲ့ Social Punishment လုပ်ပါ။ အွန်လိုင်းမှာ နှိပ်ကွက်ပါ။ ဗီနိုင်းတွေထုတ်ပါ။ သူတို့အိမ်ရှေ့အမှိုက်သွားပစ်ပါ။ အရှက်ခွဲပါ။ ဒီအချိန်ဟာ ပြည်သူ့ပိုက်ဆံတွေနဲ့ ဝမ်းဝခဲ့တဲ့ လောက်တွေကို ဝိုင်းကြုံးဖို့အချိန်ကောင်းဖြစ်ပါတယ်။ ရန်/ငါပြတ်ဖို့လိုတယ်။ သူတို့က ကျနော်တို့ကိုတခါမှမသနားဖူးဘူး။ သူတို့ကိုလည်း ဖြည့်တွေးပေးစရာ ဘာစောက်ကြောင်းမှမရှိဘူး။

#### ၂။ CDM ပံ့ပိုးမယ်

CDM အရေးကြီးတာကတော့ ထပ်ပြောနေစရာမလိုတော့ဘူးထင်ပါတယ်။ နောက်ထပ်ဝင်လာမယ့် CDM တွေကိုလည်း နောက်ကျတယ်မဟုတ်ပဲ ကြိုဆိုဖို့လိုပါတယ်။ မကြာခင်မှာ ရဲထဲက အများကြီးထပ်ထွက်လာကြပါတော့မယ်။ ဘယ်အချိန်ကိုယ့်ဘက်ကူးလာလာ ကြိုဆိုပါ။ ဒီအချိန်မှာ ဘာစောက်ကြောင်းနဲ့မှသွေးမကွဲကြပါနဲ့တော့။ ဘုံရန်သူကိုပဲ ကြည့်ပါ။

#### ၃။ လမ်းပေါ်အင်အားပြကြဖို့

CDM လုပ်နေတဲ့လူတွေဟာ လမ်းပေါ်မှာလူနည်းသွားရင် သူတို့အတွက်ကြောက်စိတ်ဝင်လာနိုင်ပါတယ်။ လမ်းပေါ်ဆက်ထွက်နေကြပါ။ ပုဒ်မ ၁၄၄မကလို့ ၅၀၅ ကဖြစ်ဖြစ် တရားမဝင်တဲ့အစိုးရရဲ့ဘယ်အမိန့်မှ လိုက်နာစရာမလိုပါဘူး။ တခုတော့ရှိတာပေါ့။ သူတို့က သေနတ်တွေရှိနေလို့ ပိုပြီးခပ်ကြမ်းကြမ်းလုပ်လာနိုင်တယ်။

ဒါပေမယ့်လည်း လူထပ်သတ်နေသမျှ စစ်အုပ်စုရဲ့ကြိုးစင်နီးလာဖို့ပဲရှိပါတယ်။ ဒါက မသတ်ဖူးလို့ဆိုလိုတာမဟုတ်ဘူး။ ကျနော်တို့အသတ်ခံရနိုင်တယ်။ ကျနော်တို့ တခြားရဲဘော်တွေလို ထောင်ထဲရောက်သွားနိုင်တယ်။ ကျနော်တို့ရဲ့မိဘတွေကို ညဘက်လာဖမ်းနိုင်တယ်။ ကျနော်တို့လမ်းပေါ်မှာ အရိုက်ခံရပြီးသေသွားနိုင်တယ်။ CDM လုပ်နေတဲ့သူတွေ အဖမ်းခံနိုင်တယ်။ ခြိမ်းခြောက်ခံရနိုင်တယ်။ ရနိုင်သမျှ ဆိုးယုတ်မှုအားလုံး ကျနော်တို့ထဲကဘယ်သူမဆိုခံရနိုင်ပါတယ်။

ဒါပေမယ့် ဒါတွေကို ကျနော်တို့ကြောက်နေမယ်ဆိုရင် ကိုယ့်ထက် ဥာဏ်ရည်ရော၊ပညာရောနိမ့်ပါးပြီး ရှေးရိုးစွဲဆန်တဲ့ အာဏာရူးများအောက်မှာ ကျနော်တို့မျိုးဆက်တခုလုံး လူညွန့်တုံးသွားပါလိမ့်မယ်။ လူဖြစ်ရကျိုးမနပ်၊ လူတန်းစေ့မနေရတဲ့ အကြောက်တရားနဲ့ဘဝတခုကို ကုန်ဆုံးရပါလိမ့်မယ်။

ဒီစာရဲ့အချုပ်ကတော့

- Social Punishment ပိုလုပ်ကြမယ်
- CDM ပိုလုပ်၊လမ်းပေါ်တက်မယ်
- CRPH ဟာ လမ်းမှန်ပေါ်ရောက်နေတယ်
- စစ်ကောင်စီက ဒါတွေအားလုံးကိုကြောက်နေတယ်
- တပ်ပျက်နေပြီ

ဆိုတော့ကာ တဦးတယောက်ချင်းဆီလည်း အာခံပါ။ စုပေါင်းအားနဲ့လည်း အာခံပါ။ သည်ခရီးမဝေးတော့ပါဘူး။
