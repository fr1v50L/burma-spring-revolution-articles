---
title: ခေတ်ပြောင်းတော်လှန်ရေး
author: ငရဲခွေးကြီး အမိဖမ်းမည်
date: March 18,2021
---

ဗ-မာ စစ်တပ်ရဲ့သန္ဓေက ဖက်ဆစ်ဂျပန်ဆီကနေအရင်းတည်လာတာကြောင့် ဖက်ဆစ်စရိုက်တွေနဲ့အတူ မွေးဖွားကြီးပြင်းလာခဲ့တယ်လို့ တချို့ကပြောကြတယ်။ တကယ်တော့ ဒါကအပြည့်မမှန်သေးဘူးလို့ဆိုရမယ်။

ဗ-မာ-လူမျိုးတွေက ဟိုးဘုရင်ခေတ်တွေကတည်းက တိုင်းတစ်ပါးသားတွေအပေါ် “ဗိုလ်ကျစိုးမိုးလိုစိတ်” တွေရှိခဲ့တာဖြစ်တယ်။ ကျွန်တော်တို့ငယ်စဉ်ကကျက်မှတ်ခဲ့ရတဲ့ ကျောင်းစာသမိုင်းစာအုပ်တွေအပြင် မြန်မာ့သမိုင်းအတွဲ (၂) ဆိုတဲ့စာအုပ်ကိုသွားကြည့်ရင်တော့ ထိုင်းလူမျိုးတွေအပေါ် ဗ-မာ-ဘုရင်တွေ ဘယ်လောက်ထိဖိနှိပ်ရက်စက်ခဲ့သလဲဆိုတာကိုတွေ့မြင်နိုင်မှာမဟုတ်ဘူး။ ဘာလို့လဲဆိုတော့ အဲ့စာအုပ်အစိမ်းမှာ စစ်အစိုးရက ထိုင်း(ယိုး-ဒ-ယား)တွေဟာ လူဆိုး၊ ငါတို့က ထီးဖြူ​ဆောင်းလူကောင်း၊ သူတို့တွေဆိုးသွမ်းလို့၊ မြန်မာမင်း​တွေက ဆင်ဖြူပိုင်တဲ့ဘုန်းတန်ခိုးရှင်မင်းကြီး​တွေဖြစ်လို့ ငါတို့တွေက သွားနှိမ်နင်းတိုက်ခိုက်ခဲ့ရတာကွဆိုပြီးမျိုးဆက်တိုင်းကို ပုံကြီးချဲ့အယုံသွင်းထားရုံသာမက ယိုး-ဒ-ယားအပေါ်အောင်ပွဲဆင်အနိုင်မှုတွေကိုပါ တခမ်းတနားနဲ့ဖော်ပြပြီးဂုဏ်ဆာပြထားကြတယ်။ ဒါ့အပြင် ရ - ခိုင်ထီးနန်း၊ မွန် - ထီးနန်း​တွေနဲ့ပတ်သက်ရင်လည်း ဗ-မာ-မင်း​တွေရဲ့ ဗိုလ်ကျဖိနှိပ်အုပ်ချုပ်မှု​တွေမှာလည်း သမိုင်းဖြောင့်မတ်မှန်ကန်မှုမရှိဘဲ လိမ်ညာထည့်သွင်းသင်ကြားခဲ့တယ်။ ဒါကိုလည်း ခေတ်အဆက်ဆက်ဘုမသိဘမသိကျွန်တော်တို့လို မျိုးဆက်ငယ်ပေါင်းများစွာတွေက အဟုတ်ကြီးမှတ် ကျက်မှတ်​ဖြေဆိုခဲ့ပြီး ဗ-မာ့-ပြည့်ရှင်မင်းကြီးတွေကို အလွန်အထင်ကြီးလေးစားဂုဏ်ယူခဲ့ကြတယ်။ အင်္ဂလိပ်ကိုလိုနီနယ်ချဲ့တွေကိုတော့ ဂုတ်သွေးစုပ်အသွင် ခါးခါးသီးသီးမုန်းတီးတတ်အောင်​သင်ပေးခံခဲ့ရ​ပေမယ့် ဗ-မာ-တွေ ကိုယ်တိုင် တိုင်းတစ်ပါး​မြေ​ပေါ် ကိုလိုနီနယ်ချဲ့လုပ်ခဲ့တာတွေကိုတော့ အင်ပါယာချဲ့ထွင်မှု၊ ​အောင်ပွဲဆင်နိုင်မှုအနေနဲ့ ရိုက်သွင်းခံခဲ့ရတယ်။

နောက်ပြီး ခေတ်အဆက်ဆက် အများစုရင်ထဲမှာ ကြီးစိုးကိန်းအောင်းနေခဲ့တဲ့အရာနောက်တစ်ခုက “အမျိုး ဘာသာ သာသနာ” ကိစ္စဖြစ်တယ်။ ယနေ့အထိ ဗ-မာ-စစ်တပ်ရဲ့ အဓိက အိုင်ဒီ​ယော်​လော်ဂျီအ​တွေး​အ​ခေါ်မှာကိုက “လူမျိုးကြီးဝါဒနဲ့အတူ အမျိုးဘာသာသာသနာထိန်းသိမ်းစောင့်ရှောက်ရေးသည် တိုင်းပြည်နှင့်လူမျိုးကို ချစ်စိတ်” ဆိုတာကြီးဖြစ်နေတာကို သွားတွေ့ရတယ်။ ဒါကိုလည်း လက်အောက်ခံစစ်သားတွေအထိ ဦးနှောက်ထဲကို ရိုက်သွင်း​ပေးထားကြတယ်။ ဗ-မာ-စစ်တပ် အလွန်တရာမှလေးစားကြည်ညိုရတဲ့ ဗ-မာ-ပြည့်ရှင်မင်းကြီးသုံးပါးအပါအဝင်ဖြစ်တဲ့ အလောင်းဘုရားမင်းရဲ့ စစ်ထွက်သစ္စာကိုယ်တိုင်ကိုကြည့်ရင်တောင် “ငါသည် လည်းကောင်း၊ ငါ၏ ရန်သူသည်လည်းကောင်း အမျိုးဘာသာသာသနာကို အဓွန့်ရှည်အောင် စောင့်ရှောက်နိုင်သူသာလျှင် စစ်နိုင်ပါစေ” ဆိုတာကြီးဖြစ်နေတယ်။ ဒါက ယနေ့ တပ်မတော်ချစ်မြတ်နိုးသူတော်တော်များများရဲ့ အသွေးထဲအသားထဲထိစိမ့်ဝင်နေတဲ့လက်သုံးစကားလည်းဖြစ်တယ်။ အမျိုးဘာသာသာသနာကို စောင့်ရှောက်ခြင်းက မွန်မြတ်တဲ့အလုပ်ဖြစ်တယ်၊ ဖျက်လိုဖျက်ဆီးလုပ်လိုသူတွေကို​​တော့ အပြတ်ရှင်းထုတ်ပစ်ရမယ်ဆိုတဲ့အတွေးအခေါ်မျိုးဖြစ်တယ်။

ဒါတွေကိုကြည့်ရင် ၂၁ ရာစုသစ်ခေတ်ပြောင်းမှာ စစ်တပ်အဖွဲ့အစည်းကြီးတစ်ခုလုံးဟာ ဒီမိုကရေစီစံနှုန်းစံထားတွေနဲ့ ဘယ်လိုမှသဟဇာတမဖြစ်နိုင်တော့ဘဲ အဆိပ်အတောက်တွေနဲ့အလွန်တရာပြည့်နက်နေပြီဖြစ်တာကိုလက်ခံဖို့လိုတယ်။ 'ငါတို့က ဘုရင်မျိုးကွ၊ သခင်မျိုးကွ အရင်ကတည်းက အချုပ်အခြာအာဏာပိုင် ပထမ/ဒုတိယ/တတိယမြန်မာနိုင်ငံ​တော်ကြီးကိုတည်​​ထောင်နန်းလုပ်ခဲ့တာကွ ' ဆိုရာကနေ အရင်းတည်လာတဲ့ လူမျိုးကြီးဝါဒအပြင် တခြားလူမျိုးစုတွေအပေါ် အနိုင်ယူဗိုလ်ကျစိုးမိုးလိုစိတ် ဓာတ်ခံရှိတဲ့ နိုင်ငံရေးသမားတွေနဲ့ စစ်ခေါင်းဆောင်တွေကြောင့် လွတ်လပ်ရေးရပြီးနောက် လူမျိုးစုအချင်းချင်းထားရှိခဲ့တဲ့ကတိကဝတ်တွေကို​တောင် ကတိမတည်၊ အသက်မသွင်းနိုင်ခဲ့ဘူး။ ဒါ့​ကြောင့် ဒါကို အယုံအကြည်မပေးနိုင်​တော့တဲ့ လူမျိုးစုတွေက ကိုယ့်ကိုယ်ကိုယ်ကာကွယ်ခြင်းအောက်မှာ ရရာလက်နက်ဆွဲကိုင်ပြီးတော်လှန်ခဲ့ကြတယ်။ ဒါကိုလည်း တိုင်းပြည်အဖျက်အမှောင့်တွေဆိုပြီး ယိုးစွပ်ကာ ပြည်သူလူထုကိုမှိုင်းတိုက်ခဲ့ကြတယ်။ ( တိုင်းပြည်သူပုန်တွေလို့ စစ်အစိုးရ၊အရပ်ဘက်-စစ်ဘက်အစိုးရက သုံးနှုန်းတယ်။ ဒါကလည်း သူပုန်ဆိုတဲ့စကားကို ဂျင်းထည့်ထားတာဖြစ်တယ်။ သူပုန်ဆိုတာ မြင့်မြတ်တယ်။ အကြမ်းဖက်ရာဇဝတ်သားမဟုတ်ဘူး။ သူပုန်ဆိုတာက လူကောင်း၊ ကောင်းမြတ်တဲ့ သဘောကို ဆောင်တယ်။ လူငယ်တွေမှာ သူပုန်စိတ်ရှိတယ်ဆိုတာ မဟုတ်မခံစိတ်ကစလို့ အမှန်တရားကို ချစ်တဲ့စိတ်အဆုံး၊ ဒါတွေက သူပုန်စိတ်ရဲ့ လက္ခဏာဖြစ်တယ်။ )

ဒါကြောင့် ဖြစ်ပေါ်လာတဲ့နိုင်ငံရေးအကွဲအပြဲအခင်းအကျင်းတွေမှာ ဖက်ဆစ်စရိုက်လက္ခဏာအပြည့်ရှိတဲ့ စစ်တပ်ရဲ့ အခန်းကဏ္ဍက ပြည်တွင်းစစ်ဆိုတဲ့ ခေါင်းစဥ်အောက်မှာ တစနဲ့တစ မသိမသာကြီးထွားလာခဲ့တယ်။ တစ်နည်းပြောရရင် စစ်တပ်က စစ်တိုက်စားနေတာ (ပြည်တွင်းစစ်ကိုအ​ကြောင်းပြ မိမိအကျိုးစီးပွားကိုတည်​ဆောက်​နေတာ) ဖြစ်တယ်။

​ခေတ်တစ်​လျှောက် အမျိုးသားရေးဝါဒီပြင်းထန်ပြီး အာဏာရူးတဲ့စစ်ခေါင်းဆောင်တွေက လက်နက်အားကိုးနဲ့တိုင်းပြည်ကိုဆွဲငင်စုစည်းပြီး စိတ်တိုင်းကျ ပါဝါအာဏာကိုခိုင်မာအောင်တည်ဆောက်ခဲ့တယ်။ ခရိုနီတွေကိုမွေးထုတ်တယ်။ တိုင်းပြည်သယံဇာတတွေကိုထုတ်ရောင်းစားတယ်။ မိမိအကျိုးစီးပွားကိုအလွန်အမင်းဇောင်းတင်တယ်။ နိုင်ငံပိုင်စီးပွားရေးကော်ပိုရေးရှင်းတော်တော်များများမှာ မိမိရဲ့လက်တံရှည်တွေအကုန်လုံးကိုဖြန့်ကျက်ထားတယ်။ အုပ်ချုပ်ရေးယန္တရားတွေမှာလည်း မိုးကျရွှေကိုယ် အများကြီးနဲ့ ဖြည့်တင်းပြီး မိမိအာဏာသက်ဆိုးရှည်ရေးအတွက်စနစ်တကျစီမံထားခဲ့ကြတယ်။ ဒါ့အပြင် ပြည်ထောင်စုမပြိုကွဲရေး၊ တိုင်းရင်းသားစည်းလုံးညီညွတ်ရေးဆိုတာတွေနဲ့ပတ်သက်ပြီး သေနတ်ထောက်ထားတဲ့အတင်းအဓမ္မအုပ်ချုပ်မှုအောက်မှာ တိုင်းရင်းသား​​တွေအကုန် တစ်ခွန်းတောင်မတုံ့ပြန်ရဲတဲ့ညီညွတ်မှုကိုပြသချင်ခဲ့ကြတယ်။ ( တကယ်က တိုင်းရင်းသား အစား လူမျိုးစုလို့ပဲ ခေါ်ရမှာ ဖြစ်တယ်။) အုပ်ချုပ်မှုကြာလာတာနဲ့အမျှ အာဏာကိုအရူးအမူးစွဲလမ်းလာတာကြောင့် အဲ့အာဏာစွဲလမ်းမှုပြဿနာအတွက် လက်ဝေခံတွေ၊ မျိုးဆက်သစ်တွေကိုမွေးထုတ်ရာမှာလည်း လူမျိုးကြီးဝါဒသွတ်သွင်းခြင်း၊ သပ်လျှိုသွေးခွဲခြင်းအပြင် အမျိုးဘာသာ၊ သာသနာဆိုတဲ့ဘိန်းတွေနဲ့ မှေးဆေးထိုးပြီးဖြေရှင်းခဲ့တာဖြစ်တယ်။ ကုန်ကုန်ပြောရရင် စစ်တပ်ဆိုတဲ့အဖွဲ့အစည်းတစ်ခုလုံးကြီးက တောကြီးမြွေဟောက်ပေါက်ထားသလို အဆိပ်အပြည့်ဖြစ်နေပြီး ဒီမိုကရေစီသာမိုမီတာနဲ့တိုင်းလိုက်တဲ့အခါ တစ်ကိုယ်တည်လုံး နှမ်းပြာပြီး အဖျားအလွန်အကျွံတက်နေပြီဖြစ်တယ်။

ဖြေဆေးရှိသလား။ ဆေးမီနိုင်သေးလား။
ရှိပါတယ်။ စစ်တပ် အဖွဲ့အစည်း (Institution) တစ်ခုလုံးကိုဖြိုလှဲဖျက်ဆီးပြီး အသစ်ကနေတည်ဆောက်ရပါမယ်။

စစ် (၃) စစ်လို့နာမည်ကြီးတဲ့ စစ်အစိုးရ၊ စစ်အုပ်စုနဲ့ စစ်ဗျူရိုကရေစီယန္တရားတစ်ခုလုံးကို အကြမ်းနည်းနဲ့ ဖြိုလှဲပစ်ဖို့အပူတပြင်းလိုအပ်ပါလိမ့်မယ်။ မဟုတ်ရင်တော့ ဆေးမြီးတိုနဲ့ကုသနေသလိုမျိုး ရောဂါအမြစ်မပြတ်ဘဲ တဖြည်းဖြည်းပိုဆိုးလာစရာအကြောင်းဖြစ်လာပါလိမ့်မယ်။ နိုင်ငံကြီးက အတော်လေးသယံဇာတပေါကြွယ်ဝလို့သာ ဒီလောက်ထုတ်ရောင်းစားနေခဲ့တာတောင် ဒီကနေ့ထိကြံ့ကြံ့ခံရပ်တည်လှပနိုင်သေးတာပါ။ ဒါကြောင့် ဒီအရာ​တွေကို အချိန်မီတားဆီးဖို့လိုအပ်ပါတယ်။ လူမျိုးစုတွေရဲ့ နှစ်ပေါင်းများစွာခါးစည်းခဲ့ရတဲ့ ဒုက္ခဆင်းရဲတွေကို မြင်တွေ့ပြီး ပြည်တည်နာမှန်သမျှကို ညှစ်ထုတ်ဖောက်ထုတ်ပစ်ဖို့လိုပါလိမ့်မယ်။ ကုသရာမှာလည်း လူတန်းစားပဋိပက္ခနဲ့ လူမျိုးစုပဋိပက္ခတွေအတွက် စစ် (၃) စစ်ကိုဖြိုလှဲပြီး နိုင်ငံရေးထွက်ပေါက်တစ်ရပ်ဖြစ်တဲ့ စစ်မှန်တဲ့ဖက်ဒရယ်ပတ်တီးနဲ့ အသေအချာလေးပတ်စည်းပေးဖို့လိုပါလိမ့်မယ်။

ဒါကြောင့် မူဝါဒရေးဆွဲသူများအနေနဲ့ ဒါတွေကို အထူးလွှမ်းခြုံသိရှိနားလည်ထားဖို့လိုအပ်ပါတယ်။ လုံခြုံရေးကဏ္ဍပြုပြင်ပြောင်းလဲရေးဟာ မြန်မာနိုင်ငံလို လူမျိုးစုလက်နက်ကိုင်တွေပြွတ်ထနေတဲ့မြေမှာ အလွန်အကဲဆတ်ပြီး ထိလွယ်ရှလွယ်ဖြစ်ပါတယ်။ ဒါပေမယ့် အရာရာကို လစ်ဘရယ်ဒီမိုကရေစီစံနှုန်းတွေနဲ့တိုင်းတာဆုံးဖြတ်နေရင်တော့ အပေါ်ယံကြောနိုင်ငံရေးအဆောက်အုံတည်ဆောက်မှုတွေကြား တဝဲလည်လည်နဲ့မထွက်နိုင်ဘဲ ပိတ်မိသွားပါလိမ့်မယ်။ ပူးပေါင်းဆောင်ရွက်ခြင်းဆိုရာမယ် ဖက်ဆစ်ဝါဒီတွေကို မပူးပေါင်းဘဲ ချန်လှပ်တတ်ဖို့တော့လိုပါလိမ့်မယ်။

ဒီတော်လှန်ရေးဟာ စစ်အာဏာရှင်ကျဆုံးရေးထက်ပိုမိုတဲ့ ခေတ်ပြောင်းတော်လှန်ရေးဖြစ်ပါတယ်။ မဟာဖိုဝါဒ၊ လိင်ခွဲခြားမှုတွေအပြင် စစ်ဝါဒ၊ လူမျိုးကြီးဝါဒ၊ ခေါင်းပုံဖြတ်ဂုပ်သွေးစုပ်အမြတ်ထုတ်ခြင်း၊ အမျိုးဘာသာသာသနာထိန်းသိမ်းစောင့်ရှောက်ခြင်းဆိုတဲ့ ဥပါဒါန်မှန်သမျှ(အလွန်အမင်းစွဲလမ်းခြင်းတရားမှန်သမျှ)ကိုချေနင်းမီးရှို့ပြီး သမိုင်းသစ်ကိုရေးထိုး၊ သွေးဆေးရမယ့် ခေတ်ပြောင်းတော်လှန်ရေးဖြစ်ပါတယ်။ ဖိနှိပ်မှုကြောင့် ဖိနှိပ်ခံတွေကနေဖြစ်ပေါ်လာတဲ့ တော်လှန်ရေးအယူအဆတိုင်းမှာ သီအိုရီအရ လက်ဝဲဝါဒလွှမ်းမိုးမှုက အမြဲအားကောင်းပါတယ်။ ဒါ လက်ဝဲဝါဒကို ပရိုမိုးရှင်းဆင်းတာမဟုတ်သလို၊ ဝေဖန်တာမျိုးလည်း မဟုတ်ဘူး။

ဒီနေရာမှာ လက်ဝဲဝါဒအယူအဆဆိုင်ရာ စာအုပ်တွေကို မဖတ်ဖူးတဲ့ သာမန်အ​ခြေခံလူတန်းစားတွေရဲ့ နှုတ်ဖျားကနေ ထွက်ကျလာတဲ့ စကားတချို့ဟာ လက်ဝဲဝါဒအယူအဆနဲ့ကိုက်ညီနေပါတယ်။ ဒီလိုပြောလို့ ကွန်မြူနစ်စကား ပြောတယ်လို့ တထစ်ချယူဆနိုင်မယ်ထင်သလား။ ကျွန်တော် ဥပမာ တစ်ခုပြပါမယ်။ သူ့ဥစ္စာ မခိုးဘူးဆိုတဲ့ သီလတရားကို ဘယ်သူပဲ စောင့်ထိန်းစောင့်ထိန်း၊ အိုကေတယ်။ သူများပစ္စည်းမခိုးသူတိုင်းကို ဗုဒ္ဓဘာသာဝင်ဖြစ်တယ်လို့ နာမည်တပ်လို့မရဘူး။ ကွန်မြူနစ်ဝါဒအမူအကျင့်၊အတွေးအခေါ်ကို ပညာရပ်ပိုင်းဆိုင်ရာ မလေ့လာဖူးဘဲနဲ့လည်း ဝါဒတစ်ခုအာဘော်နဲ့ မိမိအာဘော် ထပ်တူကျသွားတာ ရှိချင်ရှိမယ်။ ဒါကို သတိချပ်ဖို့ပါ။

ဒီဆောင်းပါးဟာ တစ်ခုခုကို ဦးတည်ပြောချင်တာမျိုးမဟုတ်ဘဲ ဖတ်သူကို ကျွန်တော်တို့ ပြန်လှုံ့ဆော်ချင်တာပါ။ page မှာလည်း အနည်းနဲ့အများ ဆောင်းပါးတွေ တင်ပြီးပြီဆိုတော့၊ ခု ကျွန်တော်တို့ လိုအပ်တာက -

(၁) မိမိတို့ လက်ခံယူဆထားတဲ့ အယူအဆကောင်းတွေကို ပတ်ဝန်းကျင်မှာ ဖြန့်ပါ၊ စည်းရုံးပါ။ ဟောပြောပါ။ တရားဟောပါ။ ကိုယ်က လူငယ်ဆို လူကြီးတွေရဲ့ အမြင်မပွင့်နိုင်မှုကို ပိုပြီး သိနားလည်သဘောထားကြီးဖို့ လိုမယ်။ သူတို့ကို ပိုတရားချဖို့လိုမယ်။ ကိုယ်တတ်ကျွမ်းတဲ့စာကို သူတို့က နားမလည် သေးတဲ့အနေအထားတစ်ရပ်မှာ ရှိနေတာမို့၊ သူတို့ကို ပြန်ကြိုးစားရှင်းပြပေးပါ။

(၂) မြို့ပြတိုက်ပွဲအတွက် ပြင်ဆင်ကြဖို့ လှုံ့ဆော်ပါ။ ဆန္ဒပြပွဲ မဟုတ်ဘဲ လူထုအုံကြွမှုအဆင့်ကို တက်လှမ်းရပါမယ်။ လက်နက်ကိုင်လမ်းစဉ်လိုက်မယ့် သူတွေကိုလည်း မတားဘဲ အားပေးပါ၊ လက်နက်ကိုင်တဲ့ သူတွေကြောင့် မြို့ပေါ်မှာ စစ်တွေဖြစ်လာရင် လက်နက်ကိုင်လို့ ဖြစ်တာလို့ မထင်မြင်စရာ လိုကိုမလိုတာပါ။ စစ်တပ်ရဲ့ လုပ်ရပ်ကို လက်နက်ကိုင်တာကလွဲပြီး ဖြေရှင်းလို့ မရတော့ဘူးဆိုတာ နားလည်ကြဖို့ပဲ ရှိပါတယ်။

(၃) ကြောက်တာက ကြောက်ပါ။ ကြောက်သင့်တာကိုကြောက်လို့ရတယ်။ ဒါမယ့် စစ်တပ်ကို မကြောက်နဲ့။ စစ်တပ်အောက်မှာ တစ်သက်လုံးနေမှာကိုကြောက်ပါ။ အဲ့ဒါကိုကြောက်မှပဲ ‌စစ်ကျွန်ဘဝ​ကလွတ်​မြောက်ဖို့ ရှေ့ဆက်လို့ရမှာမို့ပါ။ တော်လှန်ရေးအတွက်ကြိုးစားမှုတိုင်းက အလကားမဖြစ်ဘူး၊ စကြာ၀ဠာကြီးကနားထောင်နေပါတယ်။ ကိုယ်မှန်တယ်ထင်ရင် ကိုယ်လုပ်ချင်တာတစ်ခုခုရှိတယ်ဆိုရင် လုပ်ရတော့မယ့်၊ အကောင်ထည်ဖော်ရတော့မယ့် အချိန်ကောင်းပဲဖြစ်တယ်။ ကိုယ်ယုံကြည်ရာအတွက် ကိုယ့်ခံယူချက်အတွက် ကိုယ်တိုင် တိုက်ပွဲ၀င်ပါ။ လူ့အ​နေနဲ့အသက်ရှင်ရတဲ့ဘဝမှာ ကိုယ်လုပ်ချင်တာလုပ်လို့ရတယ့် လွတ်လပ်မှုအရသာကို ကောင်းကောင်းခံစားကြပါ။

(၄) နယ်မြို့က လူတွေကို ဖုန်းဆက်ပြီး အခုလိုလိုက်လုပ်ကြဖို့ စည်းရုံးပါ။ wifi မရတဲ့ လူတွေဆီ ဖုန်းလှမ်းဆက်ပြီး နံပါတ် (၁) မှာ ပြောထားသလို လုပ်ကြပါ။

(၅) ရန်သူကို ကြောက်စိတ်သွင်းပါ။ လူထုရဲ့အကြောက်တရားက အာဏာရှင်တွေအတွက် အာဟာရဖြစ်တယ်။ ဒီလိုပဲ အာဏာရှင်လက်ကိုင်တုတ်တွေရဲ့ အကြောက်တရားက ငါတို့ရဲ့လက်နက်ဖြစ်တယ်။ အ​ကြောက်တရားချင်းအားပြိုင်​နေတဲ့ပွဲမှာ ပို​ကြောက်တဲ့သူအရှုံးဖြစ်တာ​ကြောင့် ငါတို့လိုချင်တာရဖို့ ဘာမဆို လုပ်သွားမယ်ဆိုတဲ့အကြောင်းကို ရန်သူဆီ ရဲရဲကြီးစစ်ကြေညာချလိုက်ပါ။
