---
title: မြို့ပြပျောက်ကြား စစ်ပွဲသဏ္ဍာန်နှင့် အဆင့်ငါးဆင့် (အပိုင်း-၁)
author: တိုက်မောင်း
date: March 20, 2021
---

### ၁။ ကျေးလက် ပြောက်ကျားစစ်သဏ္ဍာန်

ပြီးခဲ့တဲ့ နှစ်ပေါင်း နှစ်ဆယ်အတွင်း ပြောက်ကျား စစ်သဏ္ဍာန်ဟာ အာရှနဲ့ လက်တင် အမေရိက အစိုးရတွေ အတွက် အဓိက ခြိမ်းခြောက်မှုတခု ဖြစ်ခဲ့တယ်။ ကျူးဘားမှာ ကတ်စ်ထရိုတို့ တော်လှန်ရေး အောင်ပွဲပြီး နောက်ပိုင်း ကတ်စ်ထရို စတိုင် တော်လှန်ရေးတွေ ကမ္ဘာအနှံ့ ပျံ့နှံ့သွားတယ်။ တရုတ်ပြည်မှာ ကွန်မြူနစ်တွေရဲ့ အောင်ပွဲ၊ ဗီယက်နမ်မှာ ဗီယက်ကောင်းတို့ရဲ့ အောင်ပွဲတွေနောက်ပိုင်း ပြောက်ကျား စစ်သဏ္ဍာန်ဟာ တခြား အာရှနိုင်ငံတွေ ဖြစ်တဲ့ မလေးရှား၊ ဖိလစ်ပင်း၊ လာအို၊ ထိုင်း၊ အင်ဒိုနီးရှားနဲ့ ဗမာနိုင်ငံမှာလည်း ပေါ်ပေါက်ခဲ့တယ်။

လက်တင်အမေရိကနဲ့ အာရှက သူပုန်ထမှု အများစုဟာ ကျေးလက်ကို အခြေစိုက်ထားတယ်။ သူတို့ရဲ့ အရေးဆိုချက်တွေဟာ ဆင်းရဲသားလယ်သမားနဲ့ လယ်မဲ့၊ ယာမဲ့ သီးစားလယ်သမားတွေ အတွက် ဖြစ်တယ်။ သူတို့ အခြေစိုက် စခန်းတွေဟာ တောင်ပေါ်ဒေသနဲ့ တောနက်ထဲတွေမှာ တည်ရှိတယ်။ သူတို့ရဲ့ စစ်ဗျူဟာကို မော်စီတုန်း၊ ကတ်စ်ထရိုနဲ့ ချေဂွေဗာရားတို့ အရေးအသားတွေကနေ ကိုးကားတယ်။ အောင်မြင်တဲ့ တော်လှန်ရေး တခုကို ကျေးလက် ပြောက်ကျား စစ်သည်အစုနဲ့ စတင်ရမှာ ဖြစ်ကြောင်း၊ ကျေးလက် ဒေသ မရှိတဲ့ ဘဲလ်ဂျီယမ်လို နိုင်ငံမျိုးမှာ တော်လှန်ရေး ဖြစ်ဖို့ စိတ်ကူးလို့ မရကြောင်း မော်စီတုန်းက ဆိုတယ်။

လင်းပြောင်က ဆိုတယ်- ကျေးလက်ဒေသမှာပဲ တော်လှန်ရေး သမားတွေ လွတ်လွတ်လပ်လပ် သွားလာ လှုပ်ရှားနိုင်ဖို့ ကျယ်ပြန့်တဲ့ မြေအနေအထား ရှိတယ်၊ ဒီဒေသမှာပဲ တော်လှန်ရေးသမားတွေ အခြေစိုက်နိုင်မှာ ဖြစ်ပြီး ကျေးလက်ဒေသက တဆင့်ပဲ နောက်ဆုံး အောင်ပွဲအထိ တက်လှမ်းနိုင်မှာ ဖြစ်တယ်။ မြို့ပြကို ဝိုင်းတဲ့ အဆင့်ဟာ တော်လှန်ရေးရဲ့ အဆုံးသတ်တိုက်ပွဲ အထွဋ်အထိပ် အဆင့်ကျမှ ဖြစ်မယ်။ ကျေးလက်ဘက်မှာ ရန်သူ့ အင်အားစုတွေကို အနိုင်ယူ ချေမှုန်းနိုင်ပြီး မြို့သိမ်း တိုက်ပွဲမှာ အောင်နိုင်ချေ မျှော်မှန်းလို့ ရတဲ့အခါမှာသာ မြို့ကို ဝိုင်းကြရမှာ ဖြစ်တယ်။

### ၂။ ပြန်ကြည့်ခြင်း

ဒါပေမယ့် လက်တင်အမေရိကမှာ ခြောက်ဆယ့်ခုနှစ် အစောပိုင်းကာလက တောခိုကြတဲ့ မုတ်ဆိတ် ပုသိုင်း ဖားရား တော်လှန်ရေးသမားတွေဟာ နောက်ပိုင်း နှစ်ကာလတွေအထိ တောထဲမှာပဲ ရှိတုန်း။ နယ်မြေ တိုးချဲ့ သိမ်းပိုက်နိုင်တာ မရှိဘူး။ တော်လှန်ရေးသမားတွေက တောတောင်ကို ထိန်းချုပ်ထားနိုင်ပေမယ့် ရန်သူတော် အစိုးရက တနိုင်ငံလုံးကို အုပ်ချုပ်ထားနိုင်တုန်း။ မြို့တမြို့မှလည် ဝိုင်းပတ်ရေး၊ မြို့သိမ်း တိုက်ပွဲ မဖော်နိုင်ခဲ့ကြဘူး။ အရှေ့တောင်အာရှက ပြောက်ကျား တော်လှန်ရေးသမားတွေဟာလည်း ရှင်သန်ရေးက လွဲလို့ တခြား အောင်ပွဲ တခုခု ပြစရာ မရှိဘူး။ ပြောက်ကျား သူပုန်တွေကို အစိုးရက အမြစ်ပြတ် မချေမှုန်းနိုင်ပေမယ့် ရန်သူတော် အစိုးရရဲ့ သူပုန်ချေမှုန်းရေးဟာ အတိုင်းအတာ တခုအထိ အလုပ် ဖြစ်တယ်လို့ ဆိုရမယ်။ အနည်းဆုံးတော့ ပြောက်ကျား တော်လှန်ရေးသမားတွေကို အောင်ပွဲ မရစေဘူး။

### ၃။ မြို့ပြ ပြောက်ကျား စစ်သဏ္ဍာန်

တချိန်တည်းမှာပဲ မြို့ပြက ကျေးလက်က တောတောင်တွေထက် အကာအကွယ် ပိုပေးနိုင်ကြောင်း အုပ်စုတချို့က လက်ခံလာကြတယ်။ ၁၉၆၆၊ ၁၉၆၇ ခုနှစ် ဂူတီမာလာအစိုးရရဲ့ ပြောက်ကျား သူပုန်နှိမ်နှင်းရေး ထိုးစစ်ကြီးတွေကို မြို့ပြ ပြောက်ကျားသဏ္ဍာန် တိုက်ပွဲနည်းနဲ့ ပြန်ယှဉ်နိုင်ခဲ့တယ်။ လက်တင်အမေရိက မြို့ပြ ပြောက်ကျားတွေထဲမှာ နောက်ထပ် နာမည်ကျော် အဖွဲ့တခုကတော့ ဥရုဂွေးနိုင်ငံက လက်ဝဲယိမ်း မြို့ပြ ပြောက်ကျားအဖွဲ့ တူပါမရို့စ် (Tupamaros) ဖြစ်တယ်။ ဒီအဖွဲ့က အစပိုင်းတုန်းကတော့ ဥရုဂွေးနိုင်ငံ မြောက်ပိုင်းက သကြားနဲ့ စပါး စီမံကိန်း စိုက်ခင်း လုပ်သားတွေရဲ့ ထောက်ခံမှုကို ဗဟိုပြု လှုပ်ရှားတယ်။ ဥရုဂွေးဟာလည်း ကျေးလက်ဒေသ မရှိတဲ့ ဘယ်လ်ဂျီယမ်လို နိုင်ငံ ဖြစ်ကြောင်း နောက်ပိုင်းမှာ သူတို့ သဘောပေါက်လာတယ်။ အမာခံ ပြောက်ကျား သူပုန်အဖွဲ့ အခြေစိုက်စရာ ကျယ်ပြန့်တဲ့ ကျေးလက် မရှိကြောင်း၊ မိုင်ပေါင်းများစွာ ကျယ်၀န်းတဲ့ မြို့ပြမှာတော့ အဆောက်အအုံကြီးတွေနဲ့ လွှမ်းမိုးထားတာကြောင့် မြို့ပြ ပြောက်ကျား စစ်သဏ္ဍာန် ပေါ်ပေါက်လာရကြောင်း တူပါမရို့စ် အဖွဲ့၀င်တဦးက မှတ်ချက်ပြုတယ်။

ကျေးလက် ပြောက်ကျား စစ်သဏ္ဍာန် ကျရှုံးမှု အကြောင်းအရင်း တခုတည်းကြောင့် လက်တင်အမေရိက ပြောက်ကျားတွေဟာ မြို့ပြကို ရွေ့လာတာ မဟုတ်ဘူး။ လူဦးရေ အချိုးအစားကလည်း အလျင်အမြန် ပြောင်းလဲ နေတယ်။ လူတိုင်းနီးပါးဟာ မြို့ပြကို ရွေ့ပြောင်း နေထိုင်ကြတယ်။ ပြီးခဲ့တဲ့ လေးငါး၊ ဆယ်နှစ်လောက်က ကျေးလက် ဒေသတွေဟာလည်း မြို့ပြ ဖြစ်လာတယ်။ ဘရာဇီးနိုင်ငံဟာ ဥပမာပဲ။ မြို့ပြ ပြောက်ကျား စစ်သဏ္ဍာန်ရဲ့ သရုပ်ပြ နိုင်ငံတခုလို့တောင် ဆိုနိုင်တယ်။

အလားတူပဲ၊ အရှေ့တောင် အာရှမှာလည်း မြို့ပြအဖြစ် အမြန်အဆန် ပြောင်းလဲနေကြပြီ။ ပြီးခဲ့တဲ့ ခေတ်တွေတုန်းကတော့ ဗီယက်နမ် တော်လှန်ရေးသမား တယောက်ဟာ ထောက်ပို့ ဆက်သွယ်ရေး စဉ်းစားချက်တွေအရ တရုတ်ကွန်မြူနစ် တော်လှန်ရေး မိုဒယ်ဟာ အသင့်တော်ဆုံးလို့ တွေးလိမ့်မယ်။ တရုတ်လိုပဲ၊ ဗီယက်နမ်ဟာလည်း လယ်သမား အမြောက်အများ နေထိုင်တဲ့ နိုင်ငံ ဖြစ်လို့ ကျေးလက်မှာ ပြောက်ကျား အခြေစိုက် စခန်းတွေ အများအပြား တည်ဆောက်နိုင်တယ်။ ကနေ့ခေတ်မှာတော့ ဒီတော်လှန်ရေး သမားကိုယ်တိုင်ဟာ တနည်းတဖုံ စဉ်းစားနိုင်ဖွယ် ရှိတယ်။ ငါးနှစ်အတွင်း ဆိုင်ဂုံမြို့ရဲ့ လူဦးရေဟာ တသန်းစွန်းစွန်းလောက်ကနေ သုံးသန်းနီးပါးအထိ ထောင်တက်သွားတယ်။ မြို့ပြကို ပြောင်းရွေ့လာသူတွေထဲမှာ မြေမဲ့ယာမဲ့ လယ်သမားတွေလည်း ပါတယ်။ ဒါကြောင့်မို့လည်း ပြီးခဲ့တဲ့နှစ်တွေ အတွင်းမှာ လက်တင် အမေရိကနဲ့ အာရှနိုင်ငံတချို့မှာ မြို့ပြတိုက်ပွဲတွေ ပေါ်ပေါက်ခဲ့ဖူးတယ်။

### ၄။ မြို့ပြ ပြောက်ကျား သဘောတရားရေးသမား မပေါ်သေး

မြို့ပြ ပြောက်ကျား စစ်ပွဲသဏ္ဍာန်မှာ သဘောတရားရေး ပညာရှင် အခုအထိ မပေါ်ပေါက်သေးဘူး။ မြို့ပြ ပြောက်ကျားစစ်မှာ မော်စီတုန်းလို လူ၊ ချေဂွေဗာရားလို လူမျိုးတွေ မပေါ်သေးဘူး။ မြို့ပြ ပြောက်ကျား စစ်ပွဲသဏ္ဍာန်နဲ့ ပတ်သက်လို့ ဘရာဇီး တော်လှန်ရေးသမား ကားဟုမယ်ရီဂဲလာ တယောက်ပဲ မြို့ပြပြောက်ကျား လက်စွဲ စာအုပ်တအုပ် ရေးဖူးတယ်။ ဒါပေမယ့် ဘရာဇီး ရဲတပ်ဖွဲ့တခုနဲ့ ပစ်ခတ်ရင်း သူလည်း ကျဆုံးခဲ့ရတယ်။ မြို့ပြပြောက်ကျား စစ်ပွဲသဏ္ဍာန်နဲ့ အခုထက်ထိ မြို့တမြို့ကို သိမ်းပိုက်နိုင်တာမျိုး၊ အစိုးရတရပ်ကို ဖြုတ်ချနိုင်တာမျိုးလည်း မရှိသေးဘူး။ ဒါ့ကြောင့်၊ မြို့ပြ ပြောက်ကျား စစ်ပွဲသဏ္ဍာန်ဟာ အာဏာ သိမ်းပိုက်ရေး အတွက် နည်းနာသစ်တမျိုးအဖြစ် သက်သေမထူနိုင်သေးဘူး။

ဒါပေမင်သိ၊ တခြားသူတွေရဲ့ မြို့ပြ တိုက်ပွဲ အတွေ့အကြုံတွေကို စုရုံး အနှစ်ချုပ်ပြီးတော့ မြို့ပြ ပြောက်ကျား စစ်ပွဲ သဏ္ဍာန်နဲ့ မြို့သိမ်းတိုက်ပွဲ ဆင်နွှဲနိုင်ချေ ဗျူဟာတခုကို ထုတ်ယူကြည့်ကြရအောင်ပါ။ မြို့ပြ ပြောက်ကျား စစ်ပွဲ သဏ္ဍာန်ဟာ အဆင့်ငါးဆင့်နဲ့ ဖြစ်ပေါ်လာနိုင်ပါတယ်။ (က) တိုက်ခိုက်ရေးဖြင့် ဝါဒဖြန့်ချီနည်းအဆင့်၊ (ခ) မြို့ပြ ပြောက်ကျား အဖွဲ့အစည်း ကြီးထွားလာမှု အဆင့်၊ (ဂ) မြို့ပြပြောက်ကျားတွေရဲ့ ထိုးစစ်ဆင်ရေး အဆင့်၊ (ဃ) လူထုကို လှုံံံ့ဆော်စည်းရုံးရေး အဆင့်၊ (င) လူထုကိုယ်တိုင် ပါ၀င် ပုန်ကန်မှု အဆင့်။ အဆင့်တိုင်းမှာ ရည်ရွယ်ချက်၊ ပစ်မှတ်နဲ့ နည်းနာ အသီးသီး ရှိပါတယ်။

(ဆက်မည်)

(၁၉၇၁ မှာ ဘရိုင်ယန် မိုက်ကယ် ဂျန်ကင်ရဲ့ စာတမ်းတခုကို ကိုးကား ရေးသားထားပါတယ်။)
