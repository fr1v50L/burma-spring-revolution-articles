---
title: စစ်အာဏာရှင်စနစ်အမြစ်ဖြတ်ဆန့်ကျင်ရေးလှုပ်ရှားမှု
author: We Resist - Burma
date: February 7,2021
---

စစ်အာဏာရှင်စနစ် စစ်ဝါဒဟာ ငါတို့လူ့အဖွဲ့အစည်းရဲ့ အခြေခံအကျဆုံးတန်ဖိုးတွေဖြစ်တဲ့ လွတ်လပ်မှု တရားမျှတမှု တန်းတူညီမျှမှုတွေကို တစ်ဆတစ်ဆဖျက်ဆီးရာကနေ အခုအလုံးစုံဖျက်ဆီးလိုက်ကြပြီ။

- ငါတို့ရဲ့ မျက်စိနားပါးစပ်တွေကိုပိတ်ပင်ဖို့ သတင်းအချက်အလက်ရယူခွင့်တွေကို ပိတ်ပင်ပစ်နေကြပြီ။

- ငါတို့ရဲ့ ခန္ဓာကိုယ်တွေကိုထိန်းချုပ်ဖို့ ရဲအင်အား စစ်အင်အားတွေသုံးပြီး ငါတို့လုံခြုံမှုတွေကိုဖျက်ဆီးနေကြပြီ။

- ငါတို့ရဲ့ စည်းလုံးမှုတွေကိုဖျက်ဆီးပြီး ငါတို့ရဲ့ ရပ်တည်ချက်တွေဝေဝါးလာအောင် သတင်းအတုတွေနဲ့ မှိုင်းတိုက်နေကြပြီ။

ဒီလိုနည်းနဲ့ စစ်အာဏာရှင်စနစ်ဟာ ငါတို့ရဲ့ စိတ်ခန္ဓာတွေကို လွတ်မြောက်မှုမရှိအောင် အကျဉ်းချ ချုပ်နှောင်ခြင်းခံနေကြရပြီ။

ငါတို့ဟာ ဒီလိုကောက်ကျစ်တဲ့ စစ်အာဏာရှင်တွေနဲ့ ဘယ်လိုနည်းနဲ့များ စေ့စပ်ညှိနှိုင်းလို့ရနိုင်မလဲ။ ဘယ်လိုနည်းနဲ့မှ စေ့စပ်ညှိနှိုင်းလို့မရနိုင်ဘူး။

စစ်အာဏာရှင်တွေနဲ့ ညှိနှိုင်းတာဟာ ငါတို့တည်ဆောက်မယ့် တရားမျှတတဲ့လူအဖွဲ့အစည်းနဲ့ ငါတို့ရဲ့ရပ်တည်ချက်တွေကို သူတို့ရဲ့ စစ်အာဏာရှင်တန်ဖိုးတွေနဲ့ အလောင်းအစားပြုလုပ်ပြီး ဖဲ့ပေးလိုက်ရသလိုဖြစ်လာလိမ့်မယ်။

အခုငါတို့ရဲ့ စစ်အာဏာရှင်ဆန့်ကျင်ရေးတိုက်ပွဲရဲ့နောက်ဆုံးရလဒ်ဟာ ဒီမိုကရေစီအပြည့်အဝရရှိရေးနဲ့ သေခြင်းတရား ဆိုတဲ့ရလဒ် နှစ်ခုထဲက တစ်ခုပဲဖြစ်တယ်။ ငါတို့ဟာ ငါတို့ရဲ့ရှေ့မျိုးဆက်တွေလို စစ်အာဏာရှင်စနစ်ရဲ့ အနိတ္ထာရုံတွေအောက်မှာထပ်နေမလား ဒါမှမဟုတ် မျိုးဆက်သစ်တွေအတွက် ဖိနှိပ်မှုမရှိတော့တဲ့ အနာဂတ်ကိုတည်ဆောက်မလား။

ဒါကြောင့် စစ်အာဏာရှင်စနစ်ဆန့်ကျင်ရေးလှုပ်ရှားမှုမှာ ငါတို့ရဲ့ရပ်တည်ချက်သုံးချက်ဟာ

၁။ စစ်အာဏာရှင်စနစ်အမြစ်ဖြတ်ချေမှုန်းရေး။
၂။ ၂၀၀၈ ဖွဲ့စည်းပုံအခြေခံ အပြီးတိုင်ဖိက်သိမ်းရေး။
၃။ ဒီမိုကရေစီအပြည့်အဝရရှိရေး။

ဒီရပ်တည်ချက်သုံးချက်ကိုအခိုင်အမာရပ်တည်ပြီး စုဖွဲ့ရမယ် အင်အားစုရမယ် ဆန့်ကျင်ကြရမယ်။

စစ်အာဏာရှင်စနစ် ကျဆုံးရမည်

စစ်အာဏာရှင်စနစ် ကျဆုံးရမည်

စစ်အာဏာရှင်စနစ် ကျဆုံးရမည်။ ။
