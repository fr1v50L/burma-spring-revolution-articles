---
title: နှောင်ကြိုးမှတပါး အရှုံး မရှိ
author: We Resist - Burma
date: February 15, 2021
---

တော်လှန်ရေးဟာ မနက်ဖန်ဆို ၂ ပတ်တိတိပြည့်ခဲ့ပြီးပြီ ဖြစ်တယ်။ ဒီလို ၁၄ ရက်ကာလဖြတ်သန်းလာပြီးတဲ့ နောက်မှာ ဒီတော်လှန်ရေးရဲ့ အောင်ပွံအဖြစ် "ဖက်ဒရယ်ဒီမိုကရေစီစနစ်ထူထောင်ရေး၊ စက်မှုနဲ့ နည်းပညာထွန်းကားရေးနဲ့ ဒီမိုကရေစီအပြည့်အဝရရှိရေး" စတဲ့ ဘုံသဘောတူညီချက်တွေ ရရှိလာခဲ့ကြပြီဖြစ်တယ်။ ကျနော်တို့ဟာ ကျနော်တို့ ပန်းတိုင်ကို ရှင်းရှင်းလင်းလင်း မြင်ကုန်ကြပြီဖြစ်တယ်။ ဒီပန်းတိုင်ကို ရောက်အောင် သွားကြဖို့လည်း အချင်းချင်း အားပေးပြီး အင်မတန် ညီညွတ်စွာ ပူးပေါင်းလုပ်ဆောင်နေတာဟာ သိပ်ကို အားရစရာကောင်းပါတယ်။ ကျနော်တို့ ကမ္ဘာဟောင်းရဲ့ အညစ်အကြေးမှန်သမျှကို ဆေးကြောပြီး ကမ္ဘာသစ်တစ်ခုရဲ့ ရင်ခွင်မှာ ပျော်ရွှင်နိုင်ဖို့ ကျနော်တို့ဟာ ခေတ်ပြောင်းတော်လှန်ရေးတစ်ခုကို စပြီးနေခဲ့ပြီ ဖြစ်တယ်။ "ငါတို့တော့နောက်ဆုတ်လို့မရတော့ဘူး" လို့လူတွေဟာ အင်မတန်ခိုင်မာတဲ့ ဆုံးဖြတ်ချက်တွေကို ချခဲ့ပြီးဖြစ်တယ်။ NLD ရဲ့ စစ်ဖိနပ်အောက် ခေါင်းတိုးဝင်တဲ့ "ရင်ကြားစေ့ရေး" လမ်းစဉ်ကို အပြီးတိုင် ပယ်ချပြီး အပြည့်ဝဆုံးဒီမိုကရေစီကို အိပ်မက်မက်ကုန်ကြပြီဖြစ်တယ်။

ဒီနေရာမှာ ကျနော်ပြောချင်တာသည် လူတိုင်းဟာ "အနိုင်" ဆိုတာကို ရှင်းလင်းပြတ်သားစွာမြင်နေခြင်းသည် တော်လှန်ရေးရဲ့ တစ်ဝက်ကို အောင်နိုင်ပြီးဖြစ်တယ်လို့ ပြောချင်ရခြင်းဖြစ်တယ်။ ထူးဆန်းတာက လူတိုင်းဟာ "အနိုင်" ဆိုတာကိုသာ ပြောနေကြပြီး "အရှုံး" ဆိုတာကို လုံးဝမစဉ်းစားခြင်းဖြစ်တယ်။ ကျနော်တို့ တော်လှန်ရေးရဲ့ "နောကိဆုံးကန့်သတ်ချက်"က ဘာလဲ။ ကျနော်တို့ဟာ "ဘယ်အချိန်မှာလက်မြှောက်အရှုံးပေး" လိုက်ကြရမှာလဲ။ ကျနော်တို့ပြောပြောနေတဲ့ "ငါတို့တော့ရှုံးပြီဆိုတာ" ရဲ့ ရည်ညွှန်းချက်သည် ဘယ်အခြေအနေ ဘယ်လို အချိန်အခါမျိုးကို ပြောနေတာလဲ စတဲ့ မေးခွန်းတွေကို လျစ်လျုရှုနေကြဆဲ ဖြစ်တယ်။ ကျနော်တို့ဟာ တော်လှန်ရေးတစ်ရပ်အတွင်းမှာ "ကိုယ့်ကိုကိုယ် အကျဉ်းမချ" ကြဖို့ လိုတယ်။ ကျနော်တို့ရဲ့ လူထုဟာ "ဘယ်အချိန်မှာတော့ အရှံးပေးကိုပေးရ" တော့မယ်ဆိုတာကို နားလည် သဘောပေါက်ထားကြဖို့လိုတယ်။ ယခုကြားနေရတဲ့ မေးခွန်းတွေ များစွာရှိတယ် - "ငါတို့လုပ်တာ မှန်ရဲ့လားဆိုတဲ့ မေးခွန်းတွေ၊ ငါတို့ ဘယ်အချိန်ထိ ဒီလိုတွေ လုပ်နေရဦးမှာလဲဆိုတဲ့ မေးခွန်းတွေ" စတာတွေဟာ ကျနော်တို့ "အရှုံး" နဲ့ "အနိုင်" ကို ညီမျှအောင် မစဉ်းစားထားကြလို့ဖြစ်တယ်။ ကျနော်က သည်နေရာမှာ ဒီမေးခွန်းတွေကို ဖြေဆိုဖို့ ကြိုးစားနေတာမျိုးမဟုတ်ပဲ "ဒီမေးခွန်းတွေရဲ့" unreasonable ဖြစ်မှုကိုပဲ ထောက်ပြချင်တာဖြစ်တယ်။ ကျနော်တို့ရဲ့ မေးခွနိးမေးမှုသည် "အဖြေ"ကို ရဖိုးဖြစ်သလို "ကျနော်တို့မေးရမယ့် မေးခွန်းတွေသည်" မှန်ကန်နေဖို့လည်း လိုအပ်တယ်။ ကျနော်တို့ရဲ့ မေးခွန်းတွေသည် မှားနေတဲ့ အလျောက် ဖြေဆိုရမှာလည်း သိပ်ကိုလွယ်ကူနေတာတွေ့နိုင်တယ်၊ တစ်ပြိုင်နက်တည်းမှာတင် သိပ်ကို ဝေဝါးနေတာလည်း တွေ့နိုင်တယ်။ ငါတို့လုပ်တာမှန်ရဲ့လားဆိုတဲ့မေးခွန်းကို ဖြေဖို့ ဘာမှ စဉ်းစားနေစရာကိုမလိုပဲ "စစ်အာဏာရှင်ကို ဆန့်ကျင်တဲ့ အလုပ်မှန်သမျှ ကြိုက်တာလုပ်" ဆိုတဲ့ အဖြေတွေနဲ့၊ "ငါတို့ဘယ်အချိန်ထိလုပ်ရမှာလည်း" ဆိုတဲ့ မေးခွန်းကိုလည်း "စစ်အာဏာရှင်ပြုတ်ကျတဲ့အထိ" လုပ်လို့ အင်မတန်လွယ်ကူစွာဖြေလိုက်ရုံဖြစ်တယ်။ ဒါပေမယ့် ဒီအဖြေတွေမှာ "သေချာမှု" မရှိဘူး။ ဝေဝါးနေတယ်။ သေချာတဲ့အဖြေမရှိတဲ့ မေးခွန်းတွေကို ကျနော်တို့ ဖြေဆိုရင်း အချိန်မကုန်ကြဖို့ အရေးအကြီးဆုံးဖြစ်တယ်။

ဒီတော့ ကျနော်တို့က မေးခွန်းတွေကို မှန်ကန်စွာ မေးဖို့လိုတယ်။ ကျနော်တို့ စောနက မေးခဲ့တဲ့ မေးခွန်းတွေရဲ့ နောက်ကို တစ်ဆင့်ဆုတ်ပြီး "ငါတို့ဘယ်အချိန်လက်လျှော့"ရမှာလဲဆိုတဲ့ မေးခွန်းကို ဖြေကြည့်ဖို့ ကြိုးစားကြည့်သင့်တယ်။ သည်နေရာမှာလည်း ကျနော်က ဒီမေးခွန်းကို ဖြေဖို့ ကြိုးစားတာမျိုး မဟုတ်ပဲ မေးခွန်းမှန်ကန်အောင် မေးတတ်ဖို့ ကြိုးစားခြင်းသာဖြစ်တယ်။ ဖြေကြည့်ပါ။ တော်လှန်ရေးမှာ "ငါတို့ရှုံးတာဘာလဲ" ဆိုတဲ့ မေးခွန်းကို။ ဖြေရသိပ်ခက်ပါတယ်။ ကျနော်တို့ရဲ့ မြန်မာ့နွေဦးတော်လှန်ရေးဟာ ဘယ်အချိန်မှာ ရှူံးတာလဲ။ CDM ကျဆုံးသွားရင်လား၊ လူတွေ သေကြရင်လား၊ တစ်မြို့လုံြး့ပာကျသွားရင်လား၊ လူတွေ အများကြီး အဖမ်းခံရရင်လား၊ ဘယ်အချိန်မှာ ကျနော်တို့ပြောနေကြတဲ့ "ဒီညတော့ အကြမ်းဖက်မိရင် ငါတို့ရှုံးပြီ" ဆိုတဲ့ အခြေအနေကို ရောက်တာလဲ။ ကျနော်တို့က တော်လှန်ရေး ဆင်နွှဲနေတာဖြစ်ပြီး ကိုယ်ကျင့်တရား အကောင်းပြိုင်တဲ့ ပြိုင်ပွဲဆင်နွှဲနေတာမျိုး မဟုတ်ဘူး ဆိုတာကို နားလည်ထားကြဖို့လိုတယ်။ ဒီလို မေးခွန်းမျိုးနဲ့ ၈၈ ကို ပြန်ပြီး ချိန်ထိုးကြည့်တဲ့ အခါမှာ ဘယ်လိုတွေ့ရမလဲ စဉ်းစားကြည့်ဖို့ ကောင်းတယ်။ ၈၈ မှာ ကျနော်တို့ ဘာလို့ရှူံးခဲ့ပါသလဲ။ ၈၈ မှာ ကျနော်တို့ ရှုံးတာသည် "အရှူံပေး" လို့ ရှုံးခြင်းသက်သက်ပဲ ဖြစ်တယ်။ ဒီလိုရိုးရှင်းတဲ့ အဆိုကို ကျနော် ဘာကြောင့် တင်ပြရသလဲ။ ၈၈ လူကြီးတွေ ပြောကြလိမ့်မယ်။ သူတို့က ပစ်တော့ ငါတို့က ရှုံးတာပေါ့။ ငါတို့ လူသတ်မိလို့ ရှုံးတာပေါ့၊ သူတို့က အာဏာသိမ်းသွားလို့ ရှုံးတာပေါ့။ ဒါတွေအားလုံးဟာ "ကိုယ်ကိုယ်တိုင်ရဲ့ အရှုံးပေးခြင်း" ကို ဖုံးကွယ်ဖို့ လှည့်ဖြားဖြေဆိုနေမှုသာဖြစ်တယ်။ ကျနော့်ကို လာမေးရင်တော့ "၈၈ မှာဘာလို့ရှုံးလဲ" "အရှူံးပေးလို့" ရှူံးတယ် လို့ပဲဖြေမိမှာပဲ။ တစ်နည်းအားဖြင့် "အရှူံးရဲ့နောက်ဆုံးခံတပ်ကို" သေချာမဆောက်ခဲ့လို့ဖြစ်တယ်။

ဒီအဆိုကို သမိုင်းကြောင်းအရ ဘယ်လိုမြင်လို့ရပါသလဲ။ ဒုတိယကမ္ဘာစစ်အတွင်းက ဆိုဗီယက်နဲ့ ဗြိတိန်တို့ရဲ့ ငါတို့ရှုံးပြီဆိုတာကို သတ်မှတ်ချက်တွေနဲ့ ယှဉ်ထိုးကြည့်ရင် မြင်နိုင်တယ်။ အနောက်ဥရောပတစ်ခုလုံး နာဇီဂျာမနီတွေ လက်ထဲရောက်ခါနီးမှာ အင်္ဂလန်ကျွန်းဟာ ကူရာကယ်ရာမဲ့နေခဲ့တယ်။ Halifax နဲ့ Chamberlain တို့ဟာ နာဇီဂျာမနီတွေနဲ့ ငြိမ်းချမ်းရေးစာချုပ်ချုပ်ဆိုဖို့ Churchill ကို ဖိအားပေးခဲ့တယ်။ Churchill ဟာ လက်မခံပဲ သူတို့ရဲ့နောက်ဆုံးခံတပ်ကို အခိုင်အမာ ဆောက်ခဲ့တယ်။ အင်္ဂလန်ြ့ည်တစ်ခုလုံး ပြိုကျပျက်စီးသွားတဲ့ အထိ ဆက်တိုက်မယ်လို့ ရည်ရွယ်ခဲ့တယ်။ သတ်မှတ်ခဲ့တယ်။ ဆိုဗီယက်ပြည်ကို နာဇီတွေ ဝင်တိုက်တော့လည်း Stalingrad ကျတာနဲ့ ဆိုဗီယက်ပြည်ထောင်စုပြိုကွဲမှာ ဖြစ်တဲ့အတွက် Stalingrad ကို ရှိသမျှသော တပ်နီတော် ပျက်စီးသွားခဲ့တောင် ကာကွယ်ရမယ်ဆိုတဲ့ သတ်မှတ်ချက်ရှိခဲ့တယ်။ ကျနော်တို့ဟာ ကျနော်တို့ရဲ့ တိုက်ပွဲတွေမှာ နောက်ဆုံးသတ်မှတ်ချက်တစ်ခုစီတော့ ရှိကြရတာဖြစ်တယ်။ အဲ့ဒီနောက်ဆုံးသတ်မှတ်ချက်ကိုလည်း ဘုံသဘောတူညီမှုနဲ့ ရွေးချယ်ပြီး သတ်မှတ်တိုက်ခိုက်ရတာဖြစ်တယ်။ ဒီဥပမာနှစ်ခုနဲ့ ကျနော်ပြောချင်တာက "ငါတို့ရဲ့ အရှုံသည်" ဘယ်ဟာကိုရည်ညွှန်းတာလဲ။ "ညတွေမှာ အကြမ်းဖက်မိရင် ကျနော်တို့ရှုံးတယ်" ဆိုတဲ့ အဆိုကိုယ်၌ကိုယ်က "ကျနော်တို့ရှုံးနေခဲ့ပြီးသား" ဖြစ်နေပြီမဟုတ်လား။ ကျနော် ဒီနေရာမှာ ပြောချင်တာသည် "ကျနော်တို့ရဲ့ ခြေလှမ်းတိုင်းသည်" မှန်ကန်နေဖို့ လိုသလို "ထိုထိုသော မှန်ကန်တဲ့ ခြေလှမ်းတွေဟာလည်း" မှန်ကန်သော အကြောင်းပြချက်နဲ့ မှန်ကန်ဖို့ လိ်ုတယ် ဆိုတာကိုဖြစ်တယ်။ "ကျနော်တို့ ဖမ်းမိတဲ့ လူကို မသတ်ခြင်းသည် ၁) လူသက်သေရအောင် ၂) လူသားချင်းစာနာလို့ ၃)မလိုအပ်လို့ စတဲ့ မှန်ကန်တဲ့ အကြောင်းအချက်အရ ဖြစ်ဖို့လိုတယ်။ "ငါတို့လူသတ်တာနဲ့ ရှုံးပြီ" လို့ဆိုလိုက်တာနဲ့ကို "ကျနော်တို့ဟာ ဘယ်လိုမှ မနိုင်တော့ဘူး"။ ဘာဖြစ်လို့လဲ။ ကျနော်တို့ရဲ့ "အရှုံး=လူသတ်ခြင်း" ဆိုတာရဲ့ ကိုယ်တိုင်က စစ်တပ်ရဲ့ "အနိုင်=လူသတ်ခြင်း" ဆိုတာကို မယှဉ်နိုင်လို့ပဲဖြစ်တယ်။

နိဂုံးချုပ်ရရင် "၈၈ တုန်းက ရှံးခဲ့တာ" သည် ဘယ်လို အကြောင်းပြချက်အတွက်မှ မဟုတ်ပဲ "ရှုံးခြင်းကိုယ်တိုင် - defeat in itself " ဖြစ်နေလို့ပဲ ဖြစ်တယ်။ တစ်နည်းအားဖြင့် ၈၈ အရေးတော်ပုံသည် "နောက်တစ်လှမ်းဆုတ်ပြီး အရှူံပေးလို့ရနေလို့ပဲ ဖြစ်တယ်။ ကျနော်တို့မှာ "နောက်ဆုတ်လို့ မရတော့ဘူးလို့" စိတ်ပိုင်းဖြတ်မှုရှိနေရင် ကျနော်တို့ရဲ့ နောက်ဆုံးအရှုံးသည် "ကျနော်တို့အားလုံးရဲ့ သေကြေပျက်စီး" ခြင်းသာဖြစ်လိမ့်မယ်။ ဒီလို ဆိုလိုက်တာနဲ့ ဒီအခြေအနေမရောက်မချင်း (သို့) ကျနော်တို့ အားလုံးကို သူတို့ မသတ်နိုင်သရွေ့ ကျနော်တို့ မရှုံးဘူးဆိုတဲ့ နောက်ဆုံးခံတပ်ကို ကျနော်တို့ ချလို့ရတယ်။ Marx ရဲ့ "we have nothing to lose but chains" ဆိုတာကို ကျနော်တို့ရဲ့ ရင်ထဲစွဲနေအောင် မှတ်ထားဖို့လိ်ုတယ်။

စာကြွင်း - ဖမ်းမိတဲ့ သူများကို သတ်ခိုင်းနေခြင်းမဟုတ်ပဲ အကြမ်းဖက်မှုသည် ကျနော်တို့ကို အရှုံးဖြစ်စေတယ် ဆိုတဲ့ အဆိုရဲ့ အခြေအမြစ်မရှိမှုကိုသာ ပြောလိုတယ်။
