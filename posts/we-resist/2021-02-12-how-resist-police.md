---
title: သပိတ်ခွဲရဲတွေကို အံတုနည်း
author: We Resist - Burma
date: February 12, 2021
---

ပုံမှန်အားဖြင့် သပိတ်မှောက် လူအုပ်ကို ဖြိုခွဲတဲ့ လူတွေရဲ့ တာ၀န်ဟာ အထိခိုက်မှု အနည်းဆုံးနဲ့ လူစုလူအုပ် ကွဲသွားအောင် ခွဲထုတ်ဖို့ပါ။ ဒါပေမယ့်၊ ဗမာက ရဲတွေဟာ စစ်အာဏာရှင်စနစ်ရဲ့ တလက်ကိုင် အကြမ်းဖက် အုပ်စုပီပီ လူထုကို ပစ်ခတ် ဖမ်းဆီးတဲ့အထိ လုပ်တာတွေ တွေ့ရပါတယ်။ ကနေ့ မော်လမြိုင်မှာ ဖြစ်တဲ့ ဖြစ်ရပ် ဆိုရင် ငြိမ်းငြိမ်းချမ်းချမ်း သပိတ်မှောက် လူထုကို ရဲဘက်က သေနတ်နဲ့ ပစ်တာ တွေ့ရတယ်။ ကျနော်တို့ သပိတ်မှောက် လူထုဟာ သပိတ်ခွဲရဲတွေကို ဘယ်လို အံတုကြမလည်း စဉ်းစားကြည့်ကြရအောင်။ ကျနော့် စဉ်းစားချက် မပြည့်စုံနိုင်ပါဘူး။ အားနည်းချက်တွေလည်း ပါကောင်း ပါမယ်။ ဝိုင်း၀န်း စဉ်းစား ဖြည့်စွက်ကြဖို့ တောင်းဆို လိုပါတယ်။

ဘယ်လို အံတုကြမလည်း မပြောခင်၊ သပိတ်ခွဲရဲတွေရဲ့ နေရာယူပုံ အနေအထားကို ပုံမှာ တချက် ကြည့်ပါ။ ရှေ့ပိုင်း ရဲတန်းဟာ အလယ်ခေတ်က စစ်သားတွေလို ဒိုင်းတွေ ကိုင်ပြီး တညီတညာတည်း ချီတက်ခြင်းအားဖြင့် လူအုပ်ကို ပြန်ဆုတ်သွားအောင်၊ လူကွဲသွားအောင် လုပ်ဖို့ပါ။ သပိတ်ခွဲရဲအားလုံးကို အမိန့်ပေးသူ ခေါင်းဆောင်ဟာ အလယ်တန်းမှာ နေတတ်ပါတယ်။ သူ့ဘေးက ကျန်လူ နှစ်ယောက်က မီးခိုးဗုံး ပစ်ပြီး လူစုခွဲတဲ့ တာ၀န် ယူတယ်။ သူတို့ နောက်မှာ ဖမ်းဆီးရေးအဖွဲ့ ရဲတန်း ထားတတ်တယ်။ ရှေ့ဆုံးတန်း ရဲတွေက ကြားဟ ပေးလိုက်လို့ သပိတ်မှောက် ရှေ့တန်းခေါင်းဆောင်တွေ ကျွံပြီး ပြေး၀င်လာတဲ့အခါ ဆွဲစိဖို့ပါ။ နောက်ဆုံး ရဲတန်းကတော့ သပိတ်ခွဲရဲအားလုံးကို ကာကွယ်ပေးတဲ့ တာ၀န် ယူသလို၊ ရှေ့ဆုံးတန်း ရဲတွေ ပမ်းသွားတဲ့အခါ ရှေ့နောက် ပြောင်းပြီး ကစားဖို့ပါ။

ပုံမှန်အားဖြင့်တော့ သပိတ်ခွဲရဲတွေဟာ ပုံထဲကအတိုင်း နေရာယူပြီး လုပ်တတ်ကြတယ်။ မော်လမြိုင် ကိစ္စမျိုးမှာတော့ အမိန့်ပေးခေါင်းဆောင် ကိုယ်တိုင်က ရှေ့ထွက်ပြီး လော်နဲ့ စကားပြောနေတုန်း ရှေ့တန်းဆန္ဒပြ လူတယောက်ကို ပြေးဖမ်းတာ တွေ့ရတယ်။ ဖမ်းဆီးရေး တပ်ကလည်း ဒီဆန္ဒပြလူနောက်ကို ပြေးလိုက်တော့ ရဲတွေရဲ့ နေရာယူပုံ အနေအထား ဟန်ပျက်သွားတာကို တွေ့နိုင်ပါတယ်။ အမှန်တကယ်သာ ရှေ့တန်း ဆန္ဒပြ လူထုကို စနစ်တကျ ဖွဲ့စည်းထားနိုင်ရင် ရဲအုပ်ကို ပြန်ဝိုင်းလို့ ရတဲ့ အနေအထားထိ ရှိပါတယ်။ ဆန္ဒပြလူအုပ်က ကမန်းကတန်း ပြန်ဆုတ်တာတောင် စစ်အာဏာရှင် လက်ကိုင်တုတ် ရဲတွေက သေနတ်နဲ့ ပစ်ခတ်နေတာ တွေ့ရတယ်။ ကိုယ့်အင်အား မပြုန်းတီးရအောင် ကျနော်တို့တွေ ဘယ်လို ပြင်ဆင်နိုင်မလည်း တချက် စဉ်းစား ကြည့်ကြရအောင်။

### (၁) ကျွံမတက်နဲ့

ရှေ့တန်းမှာ ဆန္ဒပြတဲ့ လူပဲဖြစ်ဖြစ်၊ ကြွေးကြော်သံ တိုင်သူပဲ ဖြစ်ဖြစ် ရဲတွေ ပုံစံကျနေရာယူပြီ ဆိုတာနဲ့ တယောက်တည်း၊ တတန်းတည်း ကျွံတက် မသွားပါနဲ့။ ရဲဘက်နဲ့ ညှိနှိုင်းရေး လုပ်ဖို့ မပြင်ပါနဲ့။ အဝေးကနေပဲ လော်နဲ့ စကား ဆက်သွယ်ပါ။ ဆန္ဒပြလူအုပ်ကို တန့်ထားပြီး အခြေအနေကို အကဲခတ်ပါ။

### (၂) လူစုသေးထပ်ခွဲ

နေရာ အနေအထားနဲ့ ခေါင်းဆောင်မှု တည်ဆောက်ထားပုံမှာ မူတည်ပါတယ်။ ပုံမှန်အားဖြင့် သပိတ်ခွဲရဲတွေရဲ့ နည်းနာမှာ ဆန္ဒပြလူထုကို ထွက်ပေါက် ဖွင့်ပေးထားရပါတယ်။ လမ်းသွယ်တွေ ရှိရင် လမ်းသွယ်တွေကနေ လူစုသေးအုပ်လိုက် ခွဲထုတ် ချီတက်ပါ။ နေရာတိုင်းမှာ ဖြစ်ပေါ်နေတဲ့ Flash Mob တွေကို ရဲတွေ ကိုင်တွယ်ရခက်တယ်။ လူအုပ်စုကြီးကနေ လူအုပ်သေးလေးတွေ ခွဲထုတ်ပြီး Flash Mob ချက်ချင်း လုပ်ဖို့ ဆိုတာ၊ လူအုပ်ကြီးရဲ့ အစိတ်အပိုင်းတိုင်းမှာ ခေါင်းဆောင်မှု ပေးနိုင်မယ့် ခေါင်းဆောင်တွေ ထည့်ထားမှ ဖြစ်မှာပါ။

### (၃) အားလုံး လူစုခွဲ

အဲသလိုမှ ကောင်းကောင်း မစီမံနိုင်ဘူး ဆိုရင် အားလုံး လူစုခွဲပြီး အိမ်ပြန် နားကြပါ။ အားမွေးကြပါ။ နောက်ရက်မှာ ပြန်နွှဲကြပါ။

### (၃) လမ်းပိတ်

လူအုပ်ကြီး နောက်ကို ဆုတ်တဲ့အခါမှာလည်း ၀ရုန်းသုန်းကား ဆုတ်တာထက် လမ်းပေါ်မှာ ရဲတွေ ပုံစံကျအတိုင်း အလွယ်တကူ ချီတက် လာလို့ မရအောင် လမ်းဘလောက်တုံး၊ အုတ်ခဲ စသဖြင့် ရရာ ပစ္စည်း မျိုးစုံနဲ့ လမ်းပိတ်ဆို့ ခဲ့ပါ။ ပုံစံချထားတဲ့ ရဲတန်းဟာ ပုံစံပျက်ပြီ ဆိုတာနဲ့ ကြောက်စိတ် ၀င်လာပါလိမ့်မယ်။ ချက်ချင်းလည်း လူအုပ်နောက်ကို လိုက်လာဖို့ တွန့်ဆုတ်တတ်ကြပါတယ်။ ဒါ့အပြင်၊ မီးသတ်ကား၊ ရေထိုး ပိုက်ကားတွေလည်း အလွယ်တကူ တက်လာဖို့ ခက်ပါတယ်။

### (၄) ဂဏန်း လက်မညှပ်နည်း

မြေပြင် အနေအထားပေါ် မူတည်ပြီးမှ သုံးလို့ ရပါမယ်။ အမာခံ တိုက်ခိုက်ရေး အဖွဲ့ ကိုယ့်ဘက်က ဖွဲ့စည်းထားနိုင်မှလည်း ဒါကို လုပ်နိုင်မှာပါ။ ရှေ့တန်းရဲတွေကို မျက်နှာချင်း ဆိုင်ထားတဲ့ လူအုပ် ရှိပါမယ်။ ဘေးမှာ လမ်းသွယ် ရှိရင် အမာခံ လေ့ကျင့်ထားတဲ့ လူအုပ်စု တစု ခွဲထုတ်ထားပါ။ ပုံစံကျ ရှေ့တန်းရဲ ကျွံထွက်လာရင် လမ်းသွယ်ထဲက လူအုပ်စုဟာ ဘေးတိုက် ၀င်တိုက်ခိုက် နိုင်ပါတယ်။ ရဲတွေရဲ့ ပုံစံကျ ပျက်ရင် လူအုပ်စု အကုန်လုံး ဝိုင်းပါ။

### (၅) လောက်ကောင်တွေ သင်ခန်းစာပေး

မော်လမြိုင် ကိစ္စမှာ ရဲသတင်းပေး လောက်ကောင် တကောင်က ကြွေးကြော်သံကိုင် ရဲဘော်ကို ဆံံပင်စောင့်ဆွဲ၊ ထုနှက်နေတာ တွေ့ရတယ်။ လောက်ကောင်တွေရဲ့ နေရာကို စုံစမ်းပါ။ အမာခံ လေ့ကျင့်ထားတဲ့ လူငယ်အင်အားစုတွေ သင်ခန်းစာ ကောင်းကောင်း ပေးပါ။

### ရဲကို မိရင် ဘာလုပ်မလဲ။

(၁) လက်နက်နဲ့ ဆက်သွယ်ရေးစက်တွေ ဖြုတ်သိမ်းပါ။ သပိတ်မှောက် လူထုဘက်က အမာခံ တိုက်ခိုက်ရေး သမားတွေ အတွက် အသုံး၀င်စရာ ဖြစ်လာပါလိမ့်မယ်။

(၂) လက်နက်ဖြုတ်ပြီးသား ရဲတွေကို ပြန်မလွှတ်ပါနဲ့။ ဖမ်းထားပါ။ ကိုယ့်ရဲဘော်ထဲက ဖမ်းဆီးခံတွေနဲ့ တစာခံချင်း လှဲလှယ်တဲ့ နေရာမှာ အသုံး၀င်ပါတယ်။

ကျနော့် စဉ်းစားချက်မှာ အားနည်းတာ ရှိရင် ထောက်ပြကြပါ။ ပိုကောင်းတဲ့ စဉ်းစားချက်တွေကိုလည်း ကြိုဆိုပါတယ်။ အကြမ်းဖက်အင်အားစုကို သိုးအုပ်လို ရင်ဆိုင်လို့ မရကြောင်းလည်း သတိမူကြပါ။ လူထုဟာ အာဏာရှငျတှကေို အံတုတဲ့ နေရာမှာ ဖန်တီးတီထွင်နိုင်စွမ်း ရှိကြောင်း ယုံကြည်လျက်။
