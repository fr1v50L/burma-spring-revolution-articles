---
title: ကြွေးကြော်သံတွေကို စိစစ်ကြည့်ခြင်း
author: We Resist - Burma
date: February 10, 2021
---

စစ်အာဏာရှင်စနစ်ကို လူထုတရပ်လုံး ခါးခါးတူး မုန်းတီးကြောင်း တနိုင်ငံလုံး လူထု လှုပ်ရှားမှုတွေနဲ့ သက်သေထူလိုက်ပါတယ်။ ဒီနေရာမှာ ကြွေးကြော် သံတွေကလည်း မျိုးစုံပါပဲ။ ကြွေးကြော်သံ ဆိုတာ လူထု တက်ကြွနိုးကြားရေး အတွက် လှုံ့ဆော်နိုင်ဖို့ လိုသလို လူထုတရပ်လုံး စစ်အာဏာရှင်စနစ်အောက်ကနေ အမှန်တကယ် လွတ်မြောက်ရေး အတွက် ဘာဆက်လုပ်ရမယ်၊ ဖေဖော်ဝါရီ တော်လှန်ရေးဟာ ဘယ်နိုင်ငံရေး ပန်းတိုင်အထိ မျှော်မှန်းထားတယ် ဆိုတာလည်း တိုတိုကျစ်ကျစ် ထည့်ပေးတဲ့ သတင်းစကားပါ။ ဆိုတော့ ကြွေးကြော်သံ တချို့ကို စိစစ်ကြည့်ကြပါစို့။

### ၁။ "ရွေးကောက်ပွဲ အကောင်အထည် ဖော်ရေး"

ရွေးကောက်ပွဲ အကောင်အထည် ဖော်ရေး ဆိုတာ ၂၀၂၀ ရွေးကောက်ပွဲရလဒ်လို့ လူတိုင်း သိပြီး ဖြစ်ပါတယ်။ ၂၀၂၀ ရွေးကောက်ပွဲ ဆိုတာ စစ်အာဏာရှင်တွေ စိတ်တိုင်းကျ ရေးဆွဲထားတဲ့ ၂၀၀၈ အခြေခံဥပဒေအောက်က ရွေးကောက်ပွဲ ဆိုတာလည်း လူတိုင်း သိပြီးသားပါပဲ။ ဆိုတော့၊ ၂၀၀၈ အခြေခံဥပဒေအောက်ကို ပြန်သွားတာဟာ စစ်အာဏာရှင်စနစ် သံကြိုးကွင်းကို ပန်းသီပြီး ကိုယ့်လည်ပင်းမှာ ပြန်စွပ်တာပါပဲ။ ဗြောင်အာဏာ သိမ်းပြလိုက်လို့သာ မကြိုက်တာ၊ ပန်းသီထားတဲ့ စစ်သံကြိုးကိုတော့ လည်မှာ ဆွဲလို့ စစ်ကျွန် လုပ်ပျော် ပါသေးတယ်လို့ သဘော သက်ရောက်ပါတယ်။

### ၂။ "အရပ်သား အစိုးရထံ အာဏာ ပြန်အပ်ရေး"

ဒါလည်း အထက်က ကြွေးကြော်သံနဲ့ ရည်ရွယ်ရင်း အတူတူပါပဲ။ ၂၀၀၈ အခြေခံဥပဒေအောက်မှာ အနိုင်ရ NLD အစိုးရကို အာဏာ ပြန်အပ်ရေးကို ဆိုလိုတာပါ။ နေပြည်တော် စည်ပင်ရိပ်သာမှာလည်း အနိုင်ရ NLD အမတ်တွေ ပေါင်းပြီးတော့ ပြည်ထောင်စု လွှတ်တော် ခေါ်ထားတာလည်း ရှိပါတယ်။ ပြည်ထောင်စု လွှတ်တော် ခေါ်ဖို့တောင် အချင်းချင်းကြားမှာ အတော်လေး သတ္တိ မွေးပြီး ခေါ်ခဲ့ရတယ် ဆိုတယ်။ တရားမဝင် စစ်အစိုးရနဲ့ အပြိုင် စင်ပြိုင်အစိုးရ ခေါ်ဝံ့လောက်အောင်တော့ သတ္တိ ရှိပုံ မရပါဘူး။ ပြည်ထောင်စု လွှတ်တော် ခေါ်ယူဖို့ ကျမ်းသိစ္စာ ကျိန်ဆိုတာမှာတောင် ၂၀၀၈ အခြေခံဥပဒေကို ရိုသေ စောင့်သိပါ့မယ် ထည့်ဆိုသွားတယ်။ စစ်အာဏာရှင်စနစ်ထဲ ပြန်ခေါင်းလျှိုရေးပါပဲ။

### ၃။ "စစ်အာဏာရှင်စနစ် အမြစ်ပြုတ် တိုက်ဖျက်ရေး"

ဒီကြွေးကြော်သံကို မစိစစ်ခင် စစ်အာဏာရှင်စနစ် ဆိုတာ ဘာလဲ ပထမဆုံး စိစစ်ကြည့်ရအောင်။ စစ်အာဏာရှင်စနစ် ဆိုတာ တလက်ကိုင် အကြမ်းဖက် ယန္တရားတွေ ဖြစ်တဲ့ စစ်တပ်၊ ရဲတပ်၊ ဗြူရိုကရေစီ၊ တရားရုံး၊ တရားဥပဒေ စတဲ့ နိုင်ငံရေးအာဏာနဲ့ တနိုင်ငံလုံး စီးပွားရေး လုပ်ပိုင်ခွင့် လက်ဝါးကြီးအုပ်မှုတို့ ပေါင်းစပ်ထားတဲ့ စနစ်ပါ။ ၅၈ စစ်အာဏာ အစမ်း သိမ်းကတည်းကတိုင် ဒီယန္တရားတွေကို စစ်အုပ်စုအတွက် အလုပ်အကျွေး ပြုဖို့ ပုံသွင်း တည်ဆောက်လာတာပါ။ အမြစ်ပြုတ် တိုက်ဖျက်ရေး ဆိုတာကတော့ ဒီစစ်အာဏာရှင်စနစ်ရဲ့ စစ်အုပ်စု၊ စစ်စီးပွားရေး၊ စစ်ဗြူရိုကရေစီ စစ်(၃)စစ်ကို အပြီးတိုင် မြေလှန် အမြစ်ဖြုတ် မှုန့်မှုန့်ညက်ညက်ခြေ ပြာချပစ်ရေးကို ဆိုလိုပါတယ်။ စစ်အာဏာရှင် စနစ်ကို တစိတ်တပိုင်း တိုက်ဖျက်ရေး မဟုတ်ပါဘူး။ တစုံလုံး တိုက်ဖျက်ရေးပါ။ ဒီကြွေးကြော်သံကတော့ လူထုတရပ်လုံး စစ်အာဏာရှင် စနစ်အောက်က အပြီးတိုင် လွတ်မြောက်ရေး အတွက် ကြိုးပမ်းကြဖို့၊ ဒီတာဝန် ပြီးမြောက်မှ ဖေဖော်ဝါရီ တော်လှန်ရေးကို ရပ်တန့်ကြဖို့ အခြေခံကျကျ နှိုးဆော်ထားတဲ့ သတင်း စကားပါ။ လက်ခံသင့်ပါတယ်။

### ၄။ "ဒီမိုကရေစီ တည်ဆောက်ရေး"

ဒီကြွေးကြော်သံက စစ်အာဏာရှင်စနစ်အောက်က ရုန်းထွက်ပြီးရင် လူထုက ဘယ်လိုစနစ်မျိုးကို လိုလားကြောင်း ပြထားတဲ့ လူထုဆန္ဒပါ။ ဒါပေသိ "ဒီမိုကရေစီ = ၂၀၀၈ ခြေဥအောက်က NLD အစိုးရ သို့မဟုတ် ဒေါ်စု ခေါင်းဆောင် အစိုးရ" ဆိုတဲ့ ကျဥ်းမြောင်းပြီး စစ်အာဏာရှင်စနစ်အောက် ပြန်ခေါင်းလျှိုခိုင်းတဲ့ အဓိပ္ပါယ်ဖွင့်ဆိုမှုကိုတော့ သတိထားသင့်ပါတယ်။ ဒီမိုကရေစီ ဆိုတာ အထက်က စစ်အာဏာရှင်စနစ် ယန္တရားအားလုံးကို ခြေဖျက်ပြီးတဲ့နောက်ပိုင်း လူထု အာဏာလွှမ်းမိုးနိုင်တဲ့ နိုင်ငံရေးနဲ့ စီးပွားရေး အုပ်ချုပ်ပုံ ယန္တရားသစ်တခုကို တည်ဆောက်ရေးလို့ နားလည်စေချင်ပါတယ်။ ဖေဖော်ဝါရီ တော်လှန်ရေး ကာလမှာတော့ တရားမဝင် စစ်အာဏာရှင် အစိုးရကို စင်ပြိုင် တိုက်နိုင်ဖို့ အတွက် အောက်ခြေ ရပ်ကျေး သပိတ်ကော်မတီတွေ၊ မြို့နယ် သပိတ်ကော်မတီတွေက တဆင့် ရွေးကောက် တင်မြှောက်လိုက်တဲ့ ခေါင်းဆောင်တွေ ပါဝင်တဲ့ ပြည်လုံးကျွတ်ညီလာခံကတဆင့် ရွေးချယ် တင်မြှောက်ထားတဲ့ စင်ပြိုင်အစိုးရ တရပ် တည်ဆောက်ရေး လိုပါတယ်။ စစ်အာဏာရှင် စနစ်ကို အမြစ်ပြုတ် တိုက်ဖျက်ပြီးရင် ဒီပြည်လုံးကျွတ် ညီလာခံက အခြေခံဥပဒေ မူကြမ်းတရပ် ရေးဆွဲ၊ ပြည်လုံးကျွတ် ဆန္ဒခံယူရေးနဲ့ ပြည်လုံးကျွတ် ရွေးကောက်ပွဲ ကျင်းပရေး အတွက် စင်ပြိုင်အစိုးရက တာဝန်ယူရပါလိမ့်မယ်။

အချုပ် ပြောရရင်၊ ကျနော်တို့တွေ နိုင်ငံရေး သဘောထားနဲ့ မူ၊ လမ်းစဥ်ကို သေချာ စိစစ်ကြည့်သင့်ပါတယ်။ ပုဂ္ဂိုလ်ရေး ကိုးကွယ်မှုနဲ့ လူထုတရပ်လုံး မလွတ်မြောက်နိုင်ပါ။ အကြင်ပုဂ္ဂိုလ်ပင်လျှင် အလုပ်သမား၊ လယ်သမား၊ ကျောင်းသား၊ ပညာတတ်နဲ့ တိုင်းရင်းသား လူထုတွေကို ပစ်ပယ်ပြီး ရန်သူတော်နဲ့ စေ့စပ်ရေး လုပ်ခဲ့လို့ လူထုက ပြန်ကယ်ရပေးရတဲ့ အခြေအနေပါ။ လူဟောင်း နိုင်ငံရေးသမားတွေ အားလုံးနီးပါးဟာ အရင် စစ်အာဏာရှင်စနစ်ဟောင်းကို မိတ်ကပ်လိမ်း၊ ပန်းပန်ရေး လုပ်ရုံမျှသာ။ သပိတ်အင်အားစုထဲက မျိုးဆက်သစ်တွေက ဒီစေ့စပ်ရေး နိုင်ငံရေး ရေစီးကြောင်းကို ပြတ်ပြတ်သားသား လမ်းခွဲ ဆန်တက်သင့်ပါကြောင်း နှိုးဆော်ပါရစေ။ ထမင်းဖိုး မရှိလို့ ပါးထိုးပေးရတဲ့ အောင်ဆန်းတို့ လူငယ်တွေ ဘိလပ်ပြန် ငါးထောင်စား အမတ်တွေကို ကျော်တက်နိုင်ခဲ့တာဟာ လူထုလွတ်မြောက်ရေး အတွက် နိုင်ငံရေး သဘောထား၊ မူ၊ လမ်းစဥ်၊ နိုင်ငံရေး စိတ်စေတနာ မှန်ကန်ခဲ့လို့ ဖြစ်ကြောင်း ကျနော်တို့ မမေ့အပ်ပါ။ အောင်ပွဲ မရခင်၊ ကိတ် ကြိုခွဲသူတွေ၊ ​စေ့စပ်ရေး ဟန်ပြင်နေသူတွေကို ကျော်တက်ကြ...ရဲဘော်တို့။
