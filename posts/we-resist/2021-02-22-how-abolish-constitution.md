---
title: အခြေခံဥပဒေ ဘယ်လိုဖျက်
author: We Resist - Burma
date: February 22, 2021
---

ခြေဥဖျက်သိမ်းရေးကို ပြောတဲ့အခါ 'ခြေဥကို ဘယ်သူကဘယ်လို တရားဝင်စာထုတ်ပြီး ဖျက်သိမ်းပေးမှာလဲ?' ဆိုတဲ့မေးခွန်းတွေမေးလာတာတွေ့ရတယ်။ အဲ့ဒီမေးခွန်းမေးနေတာကိုက 'အခြေခံဥပဒေတခု ပျက်တယ်' ဆိုတာကိုဘာမှန်းနားမလည်လို့မေးနေတာလို့ ကျနော်ထင်တယ်။ မေးခွန်းမှားနေတယ်လို့ပဲပြောရမယ်။ ခင်ဗျားပဲစဉ်းစားကြည့် အခြေခံဥပဒေဆိုတာ ကျနော်တို့လုပ်ရပ်တွေရဲ့ 'တရားဝင်မှု' ကိုယ်တိုင်ကိုအာမခံပေးတဲ့အရာလေ၊ အဲ့တာကြီးကိုယ်တိုင်ကို 'တရားဝင်' စာထုတ်ပြီးဖျက်တော့ အဲ့စာရဲ့ တရားဝင်မှုပါတခါထဲပျက်ပြီပေါ့။ ဒါက စာထုတ်ပြီးဖျက်မှတင် မဟုတ် 'အခြေခံဥပဒေဖျက်မယ်' ဆိုတဲ့ လုပ်ရပ်မှန်သမျှဟာ အခြေခံအားဖြင့် စာထုတ်ပြီးပဲလုပ်လုပ်၊ ဘယ်လိုနည်းနဲ့လုပ်လုပ် ဘယ်လိုမှ 'တရားဝင်မှု' ရှိကို မရှိနိုင်တဲ့လုပ်ရပ်တွေပဲ။ တရားဝင်မှုကိုယ်တိုင်ကိုပါ ဖျက်သိမ်းတဲ့ လုပ်ရပ်ဖြစ်လို့ ဘယ်လိုမှတရားမဝင်နိုင်ဘူး။ အခြေခံဥပဒေဖျက်သိမ်းရေးကိုပြောတယ် ဆိုတာ အဲ့ဒီလို 'တရားမဝင်' တဲ့လုပ်ရပ်ကိုယ်တိုင်ကို တနည်းနည်းနဲ့ကျုးလွန်ဖို့ပြောနေတာ။

နောက်တခုကျနော်တို့သိရမှာက 'အခြေခံဥပဒေ' မှမဟုတ် ဘယ် 'ဥပဒေ' မဆို 'အသက်ဝင်' နေဖို့ဆိုရင် ဒီဥပဒေတွေဟာ 'တည်ဆဲဥပဒေဖြစ်နေကြောင်း' ကိုနေ့စဉ်ဘဝအတွင်းမှာ အင်စတီိကျုးရှင်းတွေကအမြဲတစေ (ဒီဥပဒေသည် တည်ဆဲဥပဒေဖြစ်နေကြောင်းကို)ပြန်လည်အတည်ပြုပေးနေရတယ်။ အနီးစပ်ဆုံးအားဖြင့် 'ရဲဌာန' ဆိုတာ အဲ့ဒီလို အင်စတီကျုးရှင်းမျိုးပဲ။ ဒီတော့ အရှင်းဆုံးအနေနဲ့နားလည်အောင်ပြောရရင် 'အခြေခံဥပဒေ' တခု အသက်ဝင်နေတယ်၊ 'တည်ဆဲ' ဖြစ်နေတယ်ဆိုတာဟာ အဲ့ဒီ 'အခြေခံဥပဒေ' ရဲ့ဘာသာစကား(အပိုဒ်တွေ၊အခန်းတွေ၊ ပုဒ်မတွေ)ကိုလက်ခံအသုံးပြုပြီး 'ဥပဒေရဲ့တည်ဆဲဖြစ်မှု' ကိုအမြဲတစေ ထုတ်လုပ်ပေးနေတဲ့ အင်စတီကျုးရှင်းတွေရှိနေလို့ပဲ။ သူဟာသူ ဥပဒေကြီးက လေပေါ်မြောက်ပြီး 'တည်ဆဲ' ဖြစ်နေတာမဟုတ်ဘူး။

ဒီတော့ 'အခြေခံဥပဒေ' ကိုဘယ်လိုဖျက်မလဲ? ကျနော့်ရဲ့အဖြေကတော့ရှင်းရှင်းလေး -

"အခြေခံဥပဒေကို လက်ခံကျင့်သုံးနေတဲ့ အင်စတီကျုးရှင်း မှန်သမျှဖျက်ပစ်လိုက်(အဓိကအားဖြင့် လက်ရှိမှာ ရဲဌာန နဲ့ စစ်တပ်)"

CRPH ကဘယ်လိုလုပ်မလဲ? -

"အခြေခံဥပဒေရှိရှိ မရှိရှိ ရွေးကောက်ပွဲကပေးလိုက်တဲ့ legitamacy ရှိနေမှာပဲ၊ အခြေခံဥပဒေကို လိုလိုအပ်အပ်ကြီး လက်ခံကျင့်သုံးပြနေဖို့မလို"

ဒီတော့ အခြေခံအားဖြင့် ကျနော်ပြောနေတာက -

"ရဲဌာနနဲ့ စစ်တပ်ကို မရရအောင် နည်းမျိုးစုံသုံးပြီးဖျက်၊ ပြီးရင် ခင်ဗျားတို့လုပ်ချင်တာမှန်သမျှ အကုန်လုပ်လို့ရမယ်"

ဒီလောက် အခြေခံကျတဲ့အရာကအစ ဝေဝါးနေတာကတော့ မဟုတ်သေးဘူး။ 'ရဲဌာနနဲ့ စစ်တပ်ကိုဖျက်သိမ်းဖို့ ဖြစ်နိုင်သလား?' ဆိုတဲ့မေးခွန်းကလည်း တကယ်တော့ ဖြစ်နိုင်ခြေရဲ့မေးခွန်းမဟုတ် 'ငါ လုပ်ရဲသလား?' လို့ ကိုယ့်ကိုယ်ပြန်မေးရမယ့် မေးခွန်းဖြစ်တယ်။ လုပ်ရဲရင် ဘယ်အကြံအစည်မဆို အောင်နိုင်တယ်။ မဖြစ်နိုင်ဆုံးဆိုတဲ့ အရာတွေလည်း ဖြစ်ပြီးနေပြီ။

ထပ်လောင်းပြောလိုတာက အခု CRPH ရဲ့ 'ရဲလက်နက် ရဲဆီမှာပဲရှိရေး' ဆိုတာလုံးဝ(လုံးဝ)ကို အဓိပ္ပာယ်မရှိတဲ့အယူအဆပဲဖြစ်တယ် လို့ကျနော်မြင်ပါတယ်။ ရဲ၊စစ်တပ်လက်ချက်နဲ့ လူလေးယောက်ထက်မနည်းသေ၊မိသားစုတွေရင်ကွဲနာကျပြီးတဲ့အချိန်ထိ 'ရဲလက်နက် ရဲဆီရှိမှာပဲရှိရေး' လုပ်နေတယ်ဆိုတာ 'မိကျောင်းပါးစပ်ထဲ ခေါင်းထိုးပေးရေး' လုပ်နေတာ မဟုတ်လား။ အခုအချိန်မှာ သပိတ်တခုလုံး နောက်တဆင့် တက်ကိုတက်ရတော့မယ်၊ ငိုပြတာရပ်လိုက်တော့၊ ရဲနဲ့ စစ်တပ်အင်စတီကျုးရှင်းတွေ ပျက်သုန်းဖို့ ရရာနည်းလမ်းနဲ့ကြံကိုကြံစည်ရတော့မှာဖြစ်တယ်။
