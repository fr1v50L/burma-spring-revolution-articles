---
title: သပိတ်အောင်ပွဲ ဆိုဒါ ဘာလဲ
author: We Resist - Burma
date: February 16,2021
---

သပိတ် တိုက်ပွဲမှာ နိုင်ပြီလို့ ပြောလို့ ရတဲ့ အခြေအနေက ဘယ်အခြေအနေလဲ။ ဒီမေးခွန်းကို သေချာ ပြန်မေးဖို့ လိုတယ်။ အကြောင်းက ဘုံရည်မှန်းချက် တူသယောင်နဲ့၊ မတူတဲ့ အောင်ပွဲ အခြေအနေ တရပ်ကို လမ်းစဖော် လာကြပြီ။ အောင်ပွဲကို ဘယ်လို သတ်မှတ် မလဲ မပြောခင်၊ ဘာကြောင့် ဒီတိုက်ပွဲကို တိုက်နေရသလည်း မေးခွန်းကို ပြန်ကောက်ရမယ်။ တနည်း ပြန်မေးရရင်၊ ဒီတိုက်ပွဲကို လူထုတရပ်လုံး ဘာလို့ အူလိုက်သည်းလှိုက် ၀င်တိုက်နေကြတာလဲ။

လူထုတိုက်ပွဲ ဖြစ်ပေါ် လာရတယ် ဆိုတာ ကျုပ်တို့ လူ့အဖွဲ့အစည်းမှာ ပဋိပက္ခ ရှိနေလို့ ဖြစ်တယ်။ ပြည်တွင်းစစ် ရှိတယ်။ အလုပ်သမား တိုက်ပွဲတွေ ရှိတယ်။ လယ်သမား တိုက်ပွဲတွေ ရှိတယ်။ နိုင်ငံရေး လွတ်လပ်ခွင့်အတွက် တက်ကြွလှုပ်ရှားသူနဲ့ သတင်းသမားတွေ ဖမ်းဆီးခံရတာတွေ ရှိခဲ့တယ်။ လူမျိုးသုဉ်း သတ်ဖြတ်မှုတွေ ရှိခဲ့တယ်။ ဒီအချက်တွေဟာ လူ့အဖွဲ့အစည်းရဲ့ အတွင်း ပဋိပက္ခကနေ ထွက်ပေါ်လာတဲ့ လက္ခဏာတွေ ဖြစ်တယ်။ ဇာစ်မြစ်က စစ်ဗြူရိုကရက် အရင်းရှင်စနစ် ဖြစ်တယ်။

ဒီပဋိပက္ခတွေဟာ ရှေ့နှစ်ပိုင်းကာလတွေက တနေရာစီ၊ တထောင့်စီတိုင်းမှာ ပြောက်ကျား ဖြစ်ပေါ်ခဲ့တယ်။ ခုလို တစုတစည်းတည်း စုစည်း ဖြစ်ပေါ် မလာသေးဘူး။ ဒါဟာ လူထုလှုပ်ရှားမှုတိုင်းရဲ့ သဘောသဘာ၀ပါ။ ကမ္ဘာမြေရဲ့ မြေကျောတွေ နေ့စဉ် ရွေ့လျားနေတယ် ဆိုပေမယ့် ကျုပ်တို့ မသိသလို ဖြစ်နေပြီး၊ အရေအတွက် သဘောကနေ အရည်အချင်း သဘောကို ပြောင်းလဲမှု ဥပဒေသအရ မီးတောက်အဖြစ် ပေါက်ကွဲတဲ့၊ မြေငလျင်လှုပ်တဲ့ အချိန်ကျမှသာ ကျုပ်တို့ဟာ သိကြရသလိုပါပဲ။ အခုလည်း လူထု လူတန်းစားပေါင်းစုံရဲ့ နေရာအသီးသီးက တိုက်ပွဲလေးတွေရဲ့ အရှိန်ဟာ အရေအတွက် သဘောမှသည် အရည်အချင်း သဘောသို့ ပြောင်းလဲတဲ့အခါ အခုလို လူထု လှုပ်ရှားမှုကြီး ဖြစ်ပေါ်လာရတာ ဖြစ်တယ်။

ဒီလို လူထု လှုပ်ရှားမှု ဖြစ်ပေါ် လာရတယ် ဆိုတာလည်း အရင် လူ့အဖွဲ့အစည်း ဖွဲ့စည်းတည်ဆောက်ထားပုံထဲမှာ အတွင်းသား ပဋိပက္ခတွေကို ဖုံးဖိထားနိုင်စွမ်း၊ ဖိနှိပ်ထားနိုင်စွမ်း၊ ဖြေရှင်းနိုင်စွမ်း မရှိတော့ဘူး ဆိုတာ ပြတယ်။ လူမှု အဆောက်အအုံဟောင်းရဲ့ ဥခွံကို အခု လူထုတိုက်ပွဲက ဖောက်ခွဲပစ်လိုက်တယ်။ ဒီလို အခြေအနေမှာ ဘယ်လို နည်းနဲ့မှ ကျုပ်တို့ လူ့အဖွဲ့အစည်းတွင်း ပဋိပက္ခတွေကို အရင် လူမှုအဆောက်အအုံ ဥခွံဟောင်းထဲကို ပြန်လည် သွတ်သွင်း ဖြေရှင်းလို့ မရနိုင်ဘူး ဆိုတာ ပြတယ်။

ဗမာလူ့အဖွဲ့အစည်းတွင်း ပဋိပက္ခတိုင်းမှာ စစ်အုပ်စုရဲ့ လက်ဟာ နေရာတိုင်းမှာ ပါတယ်။ လယ်သမားတွေရဲ့ လယ်ယာမြေကို အများဆုံး သိမ်းပိုက်ထားတာ စစ်အုပ်စု ဖြစ်တယ်။ ပြည်တွင်းစစ်မှာလည်း လယ်ယာမြေ၊ သယံဇာတ လုပ်ကွက်ကို စစ်အုပ်စုက သိမ်းဖို့ လုပ်တာ ရှိတယ်။ မြ၀တီဘက်က DKBA တပ်နဲ့ ဖြစ်တဲ့ ပြဿနာမှာ ဆိုရင် စီးပွားရေးလုပ်ကွက် လုကြဖို့ လုပ်တာ ထင်ရှားတယ်။ တခြား တိုင်းနဲ့ ပြည်နယ် အနှံ့အပြားမှာလည်း အလားတူ ပြဿနာတွေ ရှိတယ်။

စစ်အုပ်စုဟာ ၆၂ အာဏာ သိမ်းပြီးနောက်ပိုင်း ပြည်တွင်း စီးပွားရေး လုပ်ငန်းမှန်သမျှကို ပြည်သူပိုင်း သိမ်းခဲ့ တယ်။ ဆိုရှယ်လစ် အမည်ခံပြီးတော့ နိုင်ငံတော် ဦးဆောင်တဲ့ အရင်းရှင်စနစ် တမျိုးကို ကျင့်သုံးခဲ့တယ်။ အထက်လွှာ စစ်ဗြူရိုကရက် တစုကပဲ နိုင်ငံတော် စီမံကိန်းတွေကို ထိန်းချုပ်ထားခဲ့တယ်။ လူထုတရပ်လုံးမှာ ဒီမိုကရေစီ အခွင့်အရေး မရှိခဲ့ဘူး။

၈၈ လူထုအရေးတော်ပုံ ဖြစ်ပြီးနောက်ပိုင်း နိုင်ငံတော် စီမံကိန်းတွေကို ပုဂ္ဂလိကပိုင် ပြုရေး စခဲ့တယ်။ စစ်ဗြူရိုကရက်တွေနဲ့ သူတို့ရဲ့ အစွယ်အပွား ခရိုနီတစုကို စျေးပေါပေါနဲ့ ရောင်းစားခဲ့ခြင်းအားဖြင့် စစ်ဗြူရိုကရက် အရင်းရှင်နဲ့ ခရိုနီတွေ ပေါ်လာတယ်။ ဒေါ်စု အစိုးရ တက်လာပြီးတဲ့နောက်ပိုင်း အနောက်အုပ်စုက စီးပွားရေး ပိတ်ဆို့မှုတွေ ဖွင့်ပေးတဲ့အခါမှာလည်း ဒီစစ်ဗြူရိုကရက် အရင်းရှင်နဲ့ ခရိုနီတွေနဲ့ပဲ အနောက်အုပ်စု စီးပွားရေးလုပ်ငန်းရှင်တွေ လက်တွဲ အလုပ် လုပ်ကြရတယ်။

ဆိုတော့၊ အပေါ်ယံ နိုင်ငံရေး လွတ်လပ်ခွင့်တချို့ ဖွင့်ပေး လိုက်တာကို ဒီမိုကရေစီလို့ လူတွေကို ထင်ယောင် ထင်မှား ဖြစ်စေတယ်။ တကယ်တမ်းမှာတော့၊ လူထုကို လွတ်လပ်စွာ လေပန်းခွင့် ပေးထားပြီး စစ်ဗြူရိုကရက် အရင်းရှင်တွေကတော့ လွတ်လပ်စွာ အကြမ်းဖက်ခွင့်နဲ့ စီးပွားရေး အာဏာ၊ နိုင်ငံရေးအာဏာကို ဆက်ကိုင် ထားတယ်။

ဒီလက်ဝါးကြီးအုပ် အထူးအခွင့်အရေးတွေကို မတို့မထိဝံ့တဲ့ NLD အစိုးရဟာလည်း ဘာဥပဒေပဲ ပြုပြု သူတို့ အကျိုးစီးပွားကို လွန်ဆန်လို့ မရ။ ပို တိုးပွားရေးသာ ဖြစ်စေတယ်။ ဗြူရိုကရေစီနဲ့ အရပ်ဘက် အုပ်ချုပ်ရေးမှာလည်း လူထုကို ဖိနှိပ်ပြီး စစ်ဗြူရိုကရက် အရင်းရှင်စနစ်ကို ကာကွယ်ဖို့သာ လုပ်တယ်။ နောက်ဆုံးမှာ နိုင်ငံတကာ ရာဇ၀တ်မှု ခုံရုံးအထိ ဒေါ်စု အစိုးရဟာ စစ်ဗြူရိုကရက် အရင်းရှင် အုပ်စုကို ကာကွယ်ပေးတဲ့ အခြေအနေ ရောက်သွားတယ်။ သူကို အဓိကထား ထောက်ခံခဲ့တဲ့ အောက်ခြေ နင်းပြား အလုပ်သမား၊ လယ်သမား၊ တိုင်းရင်းသား ပေါင်းစုံဟာ အဖိနှိပ်ခံရတဲ့ ဆုလဒ်တွေသာ ပြန်ရခဲ့တယ်။

ဒီအချက်က ဘာကို ပြလည်း ဆိုရင်၊ အရင် စစ်ဗြူရိုကရက် အရင်းရှင်စနစ် လူမှုအဆောက်အအုံဟောင်းကြီးကို မဖြိုဖျက်သရွေ့ ဘယ်လောက်ပင် လူထု ကြည်ညိုတဲ့ လူထုခေါင်းဆောင်ကြီး ဖြစ်ပါစေ၊ လူ့အဖွဲ့အစည်းတွင်းက အခြေခံ ပဋိပက္ခတွေကို ဖြေရှင်းနိုင်စွမ်း မရှိဘူး ဆိုတာ ပြတယ်။ ဒီလူမှုအဆောက်အအုံ ဟောင်းကြီးကို ဖျက်စီး မဖြိုခွဲသေးသရွေ့ ရွေးကောက်ပွဲမှာ သိကြားမင်းပဲ အောင်ပွဲရရ၊ စစ်ဗြူရိုကရက် အရင်းရှင်အုပ်စု အကျိုးစီးပွား အတွက် ကြိုးဆွဲရာ ကရတဲ့ အခြေအနေပဲ ရောက်သွားတယ် ဆိုတာ ပြတယ်။ ဒီတော့ ဒေါ်စု အစိုးရဟာလည်း စစ်ဗြူရိုကရက် အရင်းရှင် အုပ်စုရဲ့ နိုင်ငံရေး ကိုယ်စားလှယ် ဖြစ်ခဲ့ရတယ်။

ဒီစစ်ဗြူရိုကရက် အရင်းရှင်စနစ်ရဲ့ ဖိစီးနှိပ်စက်မှုတွေကြောင့် မခံနိုင်တဲ့ လူထုတရပ်လုံးဟာ အခု တိုက်ပွဲမှာ တစု တစည်းတည်း မဆုတ်မနစ် ပါ၀င်နေကြတာ တွေ့ရတယ်။ စစ်အာဏာရှင်စနစ်ကို ဘာလို့ မုန်းတာလည်းလို့ တယောက်ချင်းစီ မေးကြည့်ကြပါ။ တိုင်းရင်းသားတွေက စစ်အုပ်စု လက်ကိုင်တုတ် စစ်ဘီလူး တွေရဲ့ မီးရှို့၊ လူသတ်၊ မုဒိမ်းကျင့်၊ ပေါ်တာဆွဲ စတဲ့ ဘဝတွေက လွတ်မြောက်လိုကြောင်း ဆိုလိမ့်မယ်။ လယ်သမားတွေကို သွားမေးကြည့်ရင် အသိမ်းဆည်းခံရတဲ့ ငါတို့ မြေ ပြန်ရချင်တယ်လို့ ပြောလိမ့်မယ်။ အလုပ် သမားတွေကို သွားမေးကြည့်ရင် အလုပ်သမား အခွင့်အရေးတွေ အပြည့်အ၀ ရရှိရေးလို့ ဆိုလိမ့်မယ်။ တခြား လူထု လူတန်းစား အလွှာတွေကို မေးကြည့်ရင် ဒီမိုကရေစီ အခွင့်အရေးတွေ အပြည့်အ၀ ကျင့်သုံးနိုင်တဲ့ လူမှု စနစ်တခု လိုချင်တယ်လို့ ဆိုကြလိမ့်မယ်။ စစ်အာဏာရှင် စနစ်အောက်မှာ သူတို့ ခံစားခဲ့ရတာတွေရဲ့ ဆန့်ကျင်ဘက် သူတို့ လိုလားတဲ့ အရာတွေကို အနာဂတ် လူမှုအဖွဲ့အစည်းမှာ ဖြစ်တည်လာဖို့ မျှော်မှန်းပြီး တိုက်ပွဲ၀င်နေကြတာ ဖြစ်ပါတယ်။

ဒီလို အချိန်မှာ လူထုသပိတ် ခေါင်းဆောင် ဆိုသူတွေဟာ နိုင်ငံရေး ကြွေးကြော်သံတွေနဲ့တင် လူထုရဲ့ အမှန် တကယ် လိုလားချက်ကို သုံးသပ်လို့ မရဘူး။ လူထုက သူတို့ လိုလားချက်တွေကို လူပုဂ္ဂိုလ် တယောက်ရဲ့ ပုံရိပ် အောက်မှာ အစာသွပ်ပြီး စစ်အာဏာရှင်စနစ် ဆန့်ကျင်ရေးမှာ မဆုတ်မနစ် ပါ၀င်နေကြတာ ဖြစ်တယ်။ ဆိုတော့၊ လူထု သပိတ် ခေါင်းဆောင် ဆိုသူတွေဟာ လူထု နောက်မြီးဆွဲ လုပ်တာထက်၊ လူထုကို နိုင်ငံရေး လမ်းညွှန်ပြီး ဦးဆောင်မှု ပေးဖို့ လိုအပ်ပါတယ်။

စစ်အုပ်စုနဲ့ စေ့စပ်ရေး လုပ်ခဲ့သူ ဒေါ်စု အစိုးရ ပြန်အာဏာ ရလည်း အရင် လူမှုအဆောက်အအုံဟောင်းကို လုံး၀ ဖြိုခွဲဖျက်စီး၊ ပြာချမပစ်သေးသရွေ့ ပဋိပက္ခဟောင်းတွေဟာ ဆက်လက် တည်ရှိနေမှာ ဖြစ်တယ်။ လူထု တိုက်ပွဲတွေဟာ ဆက်နေရဦးမှာ ဖြစ်တယ်။

နိုင်ငံရေးမှာ နည်းပရိယာယ်လည်း လိုတာ မှန်ပါတယ်။ ဗမာ့လူမှုအဆောက်အအုံကို သဘောတရားရေးအရ သုံးသပ်ပြီး အနှစ်ချုပ် ထုတ်ထားတဲ့ စစ်သုံးစစ် တိုက်ဖျက်ရေး မူကနေလည်း သွေဖည်မသွားဖို့ လိုပါတယ်။ စစ်သုံးစစ် တိုက်ဖျက်ရေး ဆိုတာ စစ်အုပ်စုရဲ့ လက်ဝါးကြီးအုပ် စီးပွားရေး၊ စစ်ဗြူရိုကရေစီနဲ့ စစ်တပ်ကို အမြစ်ပြုတ် တိုက်ဖျက်ပြီး လူထုအာဏာသစ် တည်ဆောက်ရေးကို ဦးတည်ပါတယ်။ စစ်သုံးစစ်ကို အမြစ်ပြုတ် မတိုက်သရွေ့ အရင် လူမှုအဆောက်အအုံဟာ ဆက်လက် တည်မြဲနေမှာ ဖြစ်ပြီး၊ လူထုတိုက်ပွဲတွေလည်း ဆက်ရှိနေဦးမှာ ဖြစ်ပါတယ်။ လူမှုအဆောက်အအုံသစ် တခုကိုလည်း ဘယ်လို နည်းနဲ့မှ တည်ဆောက်လို့ ရဦးမှာ မဟုတ်ဘူး။

ဒါကြောင့်၊ စစ်သုံးစစ်ကို အမြစ်ပြုတ် တိုက်ဖျက်နိုင်မှသာ ကျုပ်တို့ကတော့ လူထု အောင်ပွဲ ရပြီလို့ သတ်မှတ် ပါတယ်။ တော်လှန်ရေးကို တ၀က်တပျက် ဆင်နွှဲခြင်းဟာ ကိုယ့်သင်္ချ ိုင်းကို တူးတာပဲ ဆိုတဲ့ အချက်ကို ရဲဘော်တွေ မမေ့ကြဖို့ သတိပေးပါရစေ။
