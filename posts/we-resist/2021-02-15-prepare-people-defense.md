---
title: လူထုခုခံရေး ပြင်ဆင်ရန် (၁)
author: We Resist - Burma
date: February 15, 2021
---

စစ်အာဏာရှင်စနစ်ကို အမြစ်ပြုတ် တိုက်ဖျက်ဖို့ အကြမ်းမဖက် အာဏာဖီဆန်နည်းနဲ့ နိုင်ငံတဝှမ်း သပိတ်မှောက် နေကြတယ်။ ဒါတွေကိုလည်း ဆက်လုပ်ကြရမှာပါ။ တဖက်ကလည်း၊ စစ်အုပ်စုဘက်က အကြမ်းမဖက် အာဏာ ဖီဆန်နေတဲ့ လက်နက်မဲ့ လူထုကို ပစ်ခတ်၊ ဖမ်းဆီးလာရင် ဘယ်လို ပြန်တုန့်ပြန်ကြမလည်း ပြင်ဆင်စရာ ရှိတာ ပြင်ဆင်ထားသင့်တယ်လို့ ယုံကြည်ပါတယ်။

ဒီ့အတွက် အမာခံ တိုက်ခိုက်ရေးကို ရပ်ကျေး လူငယ် ကာကွယ်ရေး တပ်ဖွဲ့၀င်တွေက တာ၀န်ယူရမှာ ဖြစ်ပါတယ်။ ရပ်ကျေး ကာတပ်ရဲ့ တာ၀န်ဟာ (၁) လူထုကို ကာကွယ်ရန်၊ (၂) စစ်အုပ်စု လက်ကိုင်တုတ်တွေကို လက်နက်ဖြုတ်သိမ်းနိုင်ရန်၊ (၃) ရန်သူလက်နက် ကိုယ့်လက်နက်အဖြစ် တပ်ဆင်နိုင်ရန်၊ (၄) စစ်အုပ်စု လက်ကိုင်တုတ် ရဲ၊ စစ်သားတွေကို အထိနာအောင် တိုက်ခိုက်နိုင်ရေး ဖြစ်တယ်။ အဓိက အနှစ်ချုပ်က ကိုယ့် အင်အားကို ထိန်းသိမ်းတိုးချဲ့နိုင်ပြီး ရန်သူအင်အားကို ချေမှုန်းနိုင်ဖို့ ဖြစ်ပါတယ်။

ဒီရည်မှန်းချက်အတွက် အကျိုး ဖြစ်ရာ ဖြစ်ကြောင်း ဘရာဇီးဘက်က မြို့ပြသူပုန်တချို့ရဲ့ လမ်းညွှန်ချက်တွေကို အကျဉ်းချုပ် ရေးပါမယ်။ တရားသေ မှတ်ယူရန် မဟုတ်ပါ။ မိမိဘာသာ မြေပြင် အနေအထားအရ တီထွင် ဖန်တီးမှု ရှိရှိ ကြံဆ လုပ်ဆောင်ကြရမှာသာ ဖြစ်ပါတယ်။

### ၁။ တိုက်ခိုက်ရေး ယူနစ်

တိုက်ခိုက်ရေး ယူနစ်ကို တစုလျှင် လေးယောက်ကနေ ငါးယောက်ထိ ဖွဲ့စည်းပါ။ တဖွဲ့မှာ ခေါင်းဆောင် တယောက် ထားပါ။ အဖွဲ့တွင်း တယောက်နှင့် တယောက် ယုံကြည်မှု အပြည့်အ၀ ရှိဖို့ လိုအပ်တယ်။ တိုက်ခိုက်ရေး ယူနစ်တွေရဲ့ လုပ်ဆောင်ချက်ကို ပေါင်းစည်းပြီး မဟာဗျူဟာကျတဲ့ လှုပ်ရှားမှု ဖော်ဆောင်နိုင်ဖို့ ဗဟိုအမိန့်ပေးအဖွဲ့တခု ရှိရပါမယ်။ ဒါပေသိ၊ ရှေးအခါကလို သမားရိုးကျ အထက်-အောက် ဆက်ဆံရေးမျိုးနဲ့ တင်းတင်းကြပ်ကြပ် အထက်အမိန့် လာမှ လှုပ်ရှားရမယ် ဆိုတာမျိုး လုပ်လို့ မရပါ။ မဟာဗျူဟာကျတဲ့ လှုပ်ရှားမှု နဲ့ ရည်မှန်းချက်ကိုသာ ချမှတ်ပေး၊ ယူနစ် တခုချင်းကြား လှုပ်ရှားမှု ပေါင်းစည်း ပေးရမှာ ဖြစ်တယ်။ တိုက်ခိုက်ရေး ယူနစ်က တီထွင်ဖန်တီးမှု ရှိရှိနဲ့ ဒီရည်မှန်းချက်တွေကို ကိုယ့်ဘာသာ အမြဲတစေ ကြံဆ အကောင် အထည် ဖော်ရမှာ ဖြစ်တယ်။ အဓိကက၊ ရန်သူ့သတင်း ထောက်လှမ်းရေး၊ ရန်သူ့ လက်နက် ခိုးယူပြီး ပြန်လည် ထိုးနှက်နိုင်ရေး ဖြစ်တယ်။

### ၂။ လက်နက် ဘယ်လို ရမလဲ

ရန်သူ လက်နက်ကို ဖြုတ်သိမ်းနိုင်အောင် လုပ်ပါ။ လက်နက်တိုက်ကပဲ ဖြစ်ဖြစ် ခိုးယူနိုင်အောင် လုပ်ပါ။ အတိုချုပ်က ရန်သူ့ လက်နက်၊ ကိုယ့် လက်နက် ဖြစ်အောင် လုပ်ပါ။ အနီးစပ်ဆုံး နယ်စပ်ကနေလည်း ၀ယ်ယူလို့ ရနိုင်စရာ ရှိတယ်။ အိမ်တွင်း လုပ်တတ်သူ ရှိရင်လည်း လုပ်ဖို့ အားပေးပါတယ်။ မြို့ပေါ် တိုက်ပွဲဟာ အနည်းကပ် တိုက်ပွဲ။ သမားရိုးကျ တိုက်ပွဲတွေမှာလို အဝေးပစ် လက်နက်တွေ သုံးတာထက် အနီးကပ် တိုက်ခိုက်ရေး အတွက်လည်း သင့်တော်၊ သယ်ရလည်း လွယ်ကူပြီး၊ လူကြားလည်း ထင်ထင်ပေါ်ပေါ် ဖြစ်မနေစေမယ့် လက်နက်မျိုးက ပိုသင့်တော်ပါတယ်။ ဘရာဇီးဘက်က မြို့ပြသူပုန်တွေကတော့ အသေးစား စက်သေနတ်မျိုးကို သုံးတတ်ကြပါတယ်။ လက်ပစ်ဗုံးနဲ့ မီးခိုးဗုံးတွေကလည်း သယ်ရပြုရ လွယ်တယ်။ ကိုယ့်လူတွေ ပြန်ဆုတ်ရင် ကာဗာအတွက် သုံးလို့လည်း ရတယ်။ ဒါပေသိ၊ မြို့ပြ သူပုန်မှာ လက်နက်ခဲယမ်းက အကန့်အသတ် ရှိတယ်။ ဒီတော့ ဖြုန်းအား မရှိဘူး။ သေချာမှ တချက်ဆို တချက် မှန်အောင် ပစ်နိုင်ဖို့လည်း လိုတယ်။ ဒီအားနည်းချက်ကို သိလို့လည်း ရန်သူဘက်က မြို့ပြသူပုန်ကို ဖမ်းတဲ့အခါ ကျည်ကုန်အောင် စောင့်တတ်ကြတယ်။ ကျည်ကုန်မှ ဖမ်းတတ်တယ်။ ကျည်ကုန်၊ ချောင်ပိတ် ဖြစ်မနေအောင်လည်း မြို့ပြ သူပုန်ဟာ လှုပ်ရှားမှု ရှိရမယ်။

### ၃။ ထောက်ပို့ ပြဿနာ

ပုံမှန် သမားရိုးကျ စစ်ပွဲမှာ ထောက်ပို့အတွက် (Food, Fuel, Equipment, Ammunition-FFEA) ရိက္ခာ၊ လှောင်စာ၊ စက်ပစ္စည်း၊ လက်နက် ခဲယမ်းတွေ လိုတယ်။ ဒါက သမားရိုးကျ စစ်ပွဲတွေမှာ ထောက်ပို့ စခန်းအထိုင် တခုနဲ့ လုပ်ဆောင်ပုံ။ မြို့ပြန် သူပုန်မှာ အဲသလို မရှိဘူး။ အစကတည်းကတိုင် လက်ဗလာကနေ လက်နက် ရှိအောင် လုပ်ရတဲ့ မြို့ပြ သူပုန်ဟာ ထောက်ပို့ ကိစ္စမှာ (Mechanization, Money, Weapons, Explosives- MMWEA) စက်ပစ္စည်း၊ ငွေ၊ လက်နက်၊ ဖောက်ခွဲပစ္စည်းတွေကို ကိုယ်ဘာသာ ဖန်တီးယူရမှာ ဖြစ်တယ်။ ရန်သူ့ လက်နက် ကိုယ့်လက်နက်လုပ် ဆိုသလိုပဲ အခုလည်း ရန်သူဆီက နည်းအမျိုးမျိုးနဲ့ ကြိုးစားသိမ်းပိုက်ရမယ်။ လျှက်တပြက် မထင်မှတ်ထားချိန် ခြုံခို တိုက်ခိုက် ရယူရတာလည်း ရှိနိုင်တယ်။

### ၄။ တိုက်ခိုက်ရေး နည်းနာ

နေရာတခုကို အသေ ဖက်တွယ်ပြီး တိုက်ခိုက်ရလောက်အောင် မြို့ပြသူပုန်ဟာ ရန်သူ့ လက်နက်အင်အားကို မယှဉ်နိုင်ဘူး။ ဒီတော့ ခံစစ်ထက် ထိုးစစ်ကို အဓိက ထားရတယ်။ ခံစစ်ဟာ ကျုပ်တို့ အတွက် သေတွင်းပဲ။ မထင်မှတ်ထားချိန် လျှက်တပြက် ထိုးစစ်ဆင်။ ပြီးတာနဲ့ ချက်ချင်း ပြန်ဆုတ်။ အဓိကက ရန်သူ့အင်အား ပြုန်းတီးရေး၊ စိတ်ဓါတ် ပျက်ပြားရေး ဖြစ်တယ်။

### ၅။ မြို့ပြသူပုန်ရဲ့ အားသာချက်

အထက်က ပြောခဲ့တဲ့အတိုင်း၊ လက်နက် အင်အားမှာ ရန်သူကို မယှဉ်နိုင်ဘူး။ ဒါပေမယ့် ရန်သူ့ ရဲတပ်၊ စစ်တပ်က သူပုန်ကို တိုက်ဖို့ သူတို့ အင်အားကို သူပုန်ထက် သာလွန်အောင် စုစည်းပြီးမှ တိုက်ခိုက်တတ်တယ်။ ဒါပေမယ့် မြို့ပြသူပုန်ရဲ့ အားသာချက်က ရန်သူကို မထင်မှတ်ထားချိန် လျှက်တပြက် တိုက်နိုင်တယ်။ ကိုယ် တိုက်မယ့် နေရာကို ကောင်းကောင်း ရွေးချယ်ထားနိုင်တယ်။ ရဲတပ်၊ စစ်တပ် တပ်ထောင်တာ ဗိုလ်ထုကြီးထက် မြန်မြန် ရွေ့လျားနိုင်၊ လှုပ်ရှားနိုင်စွမ်း ရှိတယ်။ သတင်းအချက်အလက်မှာလည်း ရန်သူထက် လက်ဦးအောင် အားထုတ်မှုတော့ ရှိရမယ်။

### ၆။ လျှက်တပြက် တိုက်ရေး အားသာချက်

ပြောက်ကျား အောင်ပွဲတိုင်းလောက်မှာ လျှက်တပြက် တိုက်နိုင်ရေးဟာ မရှိမဖြစ် လိုအပ်တယ်။ လျှက်တပြက် တိုက်ခိုက်ရေးကို အောက်ပါ အချက်တွေကို အခြေခံ စဉ်းစားပြီးမှ လုပ်ဆောင် ရမယ်။ (က) ရန်သူက ကျုပ်တို့ အခြေအနေနဲ့ ဘယ်အချိန် အတိုက်ခိုက်ခံရမလဲ မသိတဲ့ အခြေအနေမှာ ကျုပ်တို့ဘက်က တိကျတဲ့ သတင်း အချက်အလက် ထောက်လှမ်းပြီး ရန်သူ့ အခြေအနေကို သိနိုင်တယ်။ (ခ) ကျုပ်တို့က ရန်သူ့ အင်အားကို သိပေမယ့် ရန်သူက ကျုပ်တို့ အင်အားကို မသိဘူး။ (ဂ) လျှက်တပြက် တိုက်ခြင်းအားဖြင့် ကျုပ်တို့ လူအင်အားကို ထိန်းထားနိုင်ပြီး ရန်သူကတော့ ဖြစ်သမျှ ကံအတိုင်း ငုံ့ခံရမှာ ဖြစ်တယ်။ (ဃ) ကျုပ်တို့က တိုက်ခိုက်မယ့် အချိန်၊ နေရာ၊ နေ့ရက်ကို ရွေးချယ်နိုင်ပေမယ့် ရန်သူက ဒါတွေကို ဘာမှ မသိနိုင်ဘူး။

### ၇။ ပထဝီ အနေအထား သိရေး

မြို့ပြသူပုန်ဟာ ကိုယ် ကျင်လည်ရာ နေရာကို ကျေကျေညက်ညက် သိထားရမယ်။ လမ်းသွယ် လမ်းကြား အပါအ၀င် နေရာအရပ်ရပ်ရဲ့ ၀င်ပေါက်၊ ထွက်ပေါက်တွေကိုပါ နားလည် ထားရမယ်။ ကိုယ် မကျွမ်းကျင်ရာ ဒေသမှာ သွားရောက် လှုပ်ရှားမိတဲ့ မြို့ပြသူပုန်မှာ အားနည်းချက် ရှိလိမ့်မယ်။

### ၈။ လှုပ်ရှားမှုနှင့် အရှိန်

လျှက်တပြက် တိုက်ခိုက်ပြီးရင် လျှက်တပြက် အမြန် ဆုတ်ခွာနိုင်ဖို့လည်း လိုတယ်။ အဲဒီ့အတွက် ယာဉ်ယန္တရားတွေ ရှိရင် ယာဉ်သုံးရမယ်။ နေရာဒေသကိုလည်း ကျေညက်နေမှ ထွက်ပေါက် အမြန် ရှာနိုင်မယ်။ ရန်သူဘက်မှာ အငိုက်မိလို့ တပ်ပျက်နေတုန်း အလွယ်တကူ လိုက်လာလို့ မရအောင်လည်း ရန်သူ လိုက်လာ နိုင်တဲ့ ဆက်သွယ်ရေး လမ်းကြောင်းတွေကို ပိတ်ဆို့တာ၊ ဖျက်စီးတာ လုပ်ရတာမျိုးလည်း ရှိမယ်။

### ၉။ သတင်းအချက်အလက်

လူထုတရပ်လုံးက စစ်အုပ်စုကို မုန်းတီးတာကြောင့် ရန်သူစစ်တပ်၊ ရဲတပ်တွေရဲ့ လှုပ်ရှားမှုကို သတင်းရဖို့ လွယ်တယ်။ လူထု တရပ်လုံးက သတင်း ဖြန့်ဝေနိုင်တာကြောင့် ရန်သူဘက်ကလည်း ဘယ်သူကို ဦးတည်ချက် ထားရမှန်း မသိနိုင်ဘူး။ ဒါပေသိ ရန်သူရဲ့ လှုပ်ရှားမှု၊ အင်အား သတင်းအချက် အလက်တွေကို စုဆောင်းဖို့တော့ ခိုင်မာတဲ့ သတင်းထောက်လှမ်းရေး စနစ်တခုတော့ လိုအပ်တယ်။ ရန်သူ့ဘက်က တန်ပြန်ထောက်လှမ်းရေး သူလျှို၊ ဒလန်တွေကိုလည်း သတိထားရမယ်။ အဖွဲ့တွင်းထဲ စိမ့်၀င်မလာနိုင်အောင် သတိထားရမယ်။ သူလျှို၊ ဒလန်တွေကို မိခဲ့ရင် လူထုရှေ့မှောက်မှာ ရှုတ်ချရမယ်။ လူထုက သူတို့ကို လူမှုရေး ပြစ်ဒဏ် ခတ်လိမ့်မယ်။

ဆက်မည်
