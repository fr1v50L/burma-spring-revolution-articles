---
title: ရပ်ကျေးမှာ အာဏာပြန်သိမ်းကြ
author: We Resist - Burma
date: February 11,2021
---

လမ်းလျောက် ကြွေးကြော် ဆန္ဒပြတာအပါလုပ်နေတာတွေအားလုံးကောင်းပါတယ်။ အထူးသဖြင့် CDMပေါ့။ ဒါမယ့် အပြောင်းအလဲတခုအထိဖြစ်လာဖို့ အထိ CDM ကစွမ်းပါ့မလားတွေးစရာပါ။ စွမ်းတယ်လို့ယုံကြည်ပါတယ်။ ဒီထက် ပိုအားကောင်းဖို့တော့လိုမှာပေါ့လေ။

လက်နက်မဲ့ ငြိမ်းချမ်းစွာ အာခံတာ၊ မလိုက်နာတာရဲ့ အဓိကအချက်က မပူးပေါင်းတာပါ။ အစိုးရဝန်ထမ်းတွေထဲက ရာခိုင်နှုန်းအချို့လောက်မပူးပေါင်း အသိအမှတ်မပြုရုံနဲ့ တော့ မရနိုင်ဘူး။ ပုဂ္ဂလိကဝန်ထမ်းရော လုပ်ငန်းရှင်ရော၊ အားလုံးပါဝင်မှ ထိရောက်မယ်။ မြန်ဆန်မယ်။ ဒီလိုကိစ္စတွေက မြန်မြန်ဆန်ဆန်ပြီးလေကောင်းလေ။

ဒီတော့ ရပ်ကွက်အဆင့် ကျေးရွာအဆင့် တင်မက တဦးချင်း တယောက်ချင်းဆီအထိ မပူးပေါင်းရေး က ရောက်ရှိဖို့လိုတယ်။ ဝန်ထမ်းတွေမပူးပေါင်းတာက တမျိုး၊ ပြည်သူတွေနိုင်ငံသားတွေမပူးပေါင်းတာကတမျိုးဖြစ်မယ်။

အဓိက စစ်အစိုးရ နဲ့မပူးပေါင်းတာပဲ။ ဘယ်လို
အမိန့်၊ ညွန်ကြားမှု၊ ဥပဒေကိုမှမလိုက်နာတာဟာ တော်လှန်တာပဲ။  
အောက်ခြေအဆင့်ထိသက်ရောက်တဲ့တပ်ရဲ့အာဏာကအဆင့်ဆင့် ဖြန့်ဝေပေးလိုက်တဲ့လမ်းကြောင်းပုံစံနဲ့ဖွဲ့စည်းထားတယ်။ အာဏာမသိမ်းခင် ပုံစံကလည်းဟိုးတုန်းကထဲကတပ်ကစီစဥ်ပေးတဲ့ ဖောင်ဒေးရှင်းကို အားပြုရတဲ့သဘောရှိတော့ အခုဆိုတပ်က သူတို့​ဖြစ်ချင်ပုံစံအတိုင်း အာဏာစိုးမိုးရေးကို အလွယ်တကူလုပ်ရုံပဲ။

ဒါမယ့် အရပ်ထဲက နေရာတိုင်းကိုစစ်တပ်မရောက်နိုင်ပါ။ အဲလိုအောက်ခြေအထိနေရာတိုင်း ငြိမ်ဝပ်နေဖို့အတွက် သူ့နေရာက သူ့လူတွေကိုပြန်သုံး အဖွဲ့ဖွဲ့အစီအစဥ်ချ လုပ်ချင်တာလုပ်ခိုင်းတာပါပဲ။

သူတိုရဲ့အဓိက ဦးတည်ချက်က လုံခြုံရေးပါ။ လုံခြုံရေးကိုသူတို့တာဝန်ယူပေးတဲ့အတွက် သူတို့ရဲ့လုပ်ပိုင်ခွင့် အာဏာကိုလူတွေက ပြန်ပြီးလက်ခံအသိအမှတ်ပြုပေးရတာပဲ။

ရပ်ကွက်အဆင့်အာဏာ သက်ရောက်မှုအတွက် အဓိကလိုအပ်ချက်နှစ်ခု က အပေါ်က အသိအမှတ်ပြုတာနဲ့အောက်ကအသိအမှတ်ပြုပေးတာတွေပါ။

အာဏာကိုအာခံမယ်ဆိုရင် အခြေခံအကျဆုံးရပ်ကွက်အဆင့်ကစတာပိုပြီးသဘာဝကျပါမယ်။
​ေအာက်ခြေက ပြည်သူတွေအနေနဲ့ CDM ရပါ မယ်။ လိုအပ်ပါတယ်။ အရေးကြီးပါတယ်။

လုပ်ရမယ့် CDM ဆိုတာက ကိုယ့်လုံခြုံရေးကိုယ်တာဝန်ယူဖို့ပါပဲ။ တနည်းပြောရင် ရပ်ကွက်အာဏာသိမ်းဖို့ပေါ့။ တပ်ကနေ ရပ်ကွက်အုပ်ချုပ်ရေးအထိ အားလုံးကို တရားဝင်စေတဲ့ အဓိကအသိအမှတ်ပြုခံရစရာအကြောင်းက လုံခြုံရေးပါ။ ဒါကိုအကြောင်းပြပြီးလုပ်ချင်ရာလုပ်လို့ရနေတာပဲ။အားလုံးက နီးစပ်ရာ ဆွေးနွေးတိုင်ပင်ပြီး ကိုယ့်လုံခြုံရေး ကိုယ့်ဖာသာ တာဝန်ယူလိုက်ရင် မပူးပေါင်းတာ၊ အသိအမှတ်မပြုတာ၊အားလုံးပါဝင်သွားပါတယ်။ လက်ရှိအုပ်ချုပ်ရေးအာဏာကို မြောင်းထဲလွတ်ပစ်လိုက်တာပါပဲ။ တကယ်ထိရောက်တဲ့ လူထုCDM ပါပဲ။

အရိုးဆုံးပြောရရင် အာဏာပြန်သိမ်းလိုက်ပါ။ ရပ်ကွက့်အဆင့်ထိအောက်ခြေမှာသက်ရောက်နေတဲ့အုပ်ချုပ်မှုအာဏာကိုပြန်သိမ်းလိုက်ပါ။ ဘာလုပ်ရမလဲမသိတာ စနစ်မကျတာ တွေက ကိစ္စမရှိပါဘူး။ လိုရင်းက မပူးပေါင်းဖို့နဲ့အသိအမှတ်မပြုဖို့ပါ။ လမ်းတလမ်းအနေနဲ့ လူစုပြီးကိုယ့်လမ်းလုံခြုံရေးဘာလုပ်မလဲစည်းဝေးလိုက်ရင်ရပါပြီ။ ဘာလုပ်ရမလဲ ပေါ်လာမှာပါ။

ဒီတော့ အာဏာပြန်သိမ်းဖို့ တိုက်တွန်းပါတယ်။ ရပ်ကွက်အာဏာသိမ်းပွဲတွေ စတင်ကြပါ။
