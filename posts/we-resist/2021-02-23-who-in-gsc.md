---
title: စစ်ခြေဥနဲ့ အမေ့လျော့ခံ လူငါးသန်း လက်မှတ်
author: We Resist - Burma
date: February 23, 2021
---

၂၀၀၈ စစ်ခြေဥ ဖျက်သိမ်းရေး အတွက် ၂၀၁၄ ကတည်းကတိုင် လူထုဆန္ဒ သဘောထား ပေးပြီး ဖြစ်တယ်။ လူ ငါးသန်းကျော်လောက် လက်မှတ်ထိုး၊ ထောက်ခံထားပြီး ဖြစ်တယ်။ NLD ပါတီနဲ့ ၈၈ မျိုးဆက်က ကိုမင်းကိုနိုင်တို့ အတိတ် မမေ့ကြဖို့ လိုပါတယ်။

အဲဒီတုန်းက ၈၈ မျိုးဆက်တွေ ထောင်က လွတ်စ၊ မဟာဗန္ဓုလ ပန်းခြံနား လူထု စည်းဝေးပွဲမှာ အပြတ် ကြုံးဝါးခဲ့တဲ့ ကိုယ့်မိန့်ခွန်းကို ကိုယ်တိုင် မမေ့ကြဖို့ လိုပါတယ်။ “အခု ထွက်လာတဲ့ လူအုပ်ဟာ အမြည်းပဲ ရှိသေးတယ်၊ တောင်းတာ မရရင် ဒီ့ထက် ကြီးမားတဲ့ လူအုပ်ကြီး ထွက်လာစေရမယ”် လို့ ကိုမင်းကိုနိုင် ကြုံးဝါး ခဲ့တယ်။

လူထုက တာ၀န် ကျေတယ်။ သူတို့ကို ယုံယုံကြည်ကြည် ထောက်ခံတယ်။ ၂၀၀၈ ခြေဥ ဖျက်သိမ်းရေး လက်မှတ် ဝိုင်းထိုးကြတယ်။ ဒါပေမယ့်၊ ဘာရလဒ်မှ မယ်မယ်ရရ မရလိုက်ဘူး။ ကြုံးဝါးသံတွေလည်း ပျောက်သွားတယ်။ မငြိမ်းလိုက်ရတဲ့ မီးလို အလိုလို ဟုတ်ခနဲ ငြိမ်ကျသွားတယ်။ ဘာလို့လည်းလို့ ကိုမင်းကိုနိုင်ကို ပွဲတခုမှာ မေးဖူးတယ်။

သူ ဖြေတာက၊ သူတို့ Mandate ပေးပြီး လွှတ်လိုက်တဲ့ သူက ဘာမှ ရလဒ် ထွက်အောင် တောင်းဆို မလာတော့ သူတို့လည်း ဘာမှ မတတ်နိုင်ကြောင်း၊ ကိုယ်တွေ ယုံကြည်လို့ Mandate ပေးလိုက်တော့လည်း ဘာမှ ပြောလို့ မရကြောင်း ဖြေတယ်။ သူ ဆိုလိုတာ ဒေါ်စုကို ဖြစ်တယ်။

အချုပ်က၊ ၂၀၀၈ စစ်ခြေဥနဲ့ ပတ်သက်လို့ လူထုဆန္ဒက ပြတ်ပြီးသား ဖြစ်တယ်။ သင်ခန်းစာက စေ့စပ်ရေး လမ်းစဉ်ဟာ အလုပ် မဖြစ်ဘူး ဆိုတာရယ်၊ ခေါင်းဆောင်ကြီး တယောက်ယောက်ကို ပုံအပ်ပြီး ယုံကြည်မိရင် စစ်အာဏာရှင် စနစ်ထဲမှာ ထူးခတ် ကျုံးသွင်းခံရတတ်တယ် ဆိုတာပါပဲ။
