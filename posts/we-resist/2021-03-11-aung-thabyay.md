---
title: အောင်သပြေတိုက်ပွဲမှ သင်ခန်းစာ
author: We Resist - Burma
date: March 11, 2021
---

အောင်သပြေ တိုက်ပွဲ အကြောင်း ရေးကြတာ တွေ့ရတယ်။ အောင်သပြေ တိုက်ပွဲက အစကတည်းကတိုင် ပြန်ချမယ်လို့ စိတ်ပိုင်းဖြတ်ပြီးမှ ဆန္ဒပြတာပါ။ ပြန်ဆုတ်ပြီးမှ ကြုံရာကျပမ်း ကြုံးခဲ့တာ မဟုတ်ဘူး။

ဒီလို စိတ်ပိုင်းဖြတ်မှု ရှိစေတာက သူတို့ ရွာပိုင်မြေ လယ်ယာ စားကျက်ကို ဥပဒေတွင်းကနေ တောင်းဆိုတာ၊ လွှတ်တော် စာတင်တာ၊ ငြိမ်းချမ်းစွာ ဆန္ဒ ဖော်ထုတ်တာ စတဲ့ နည်းတွေ သုံးပေမယ့် ထောင်အချခံရ၊ တရားစွဲဆွဲခံရတာတွေ ကြုံပြီးနောက်ပိုင်း ဒီတခါတော့ ပြန်ချမယ်လို့ ဆုံးဖြတ်ချက် ရောက်သွားတယ်။

### ၁။ သတ်ကွင်းဖော်

ပြန်ချမယ် စိတ်ပိုင်းဖြတ်ထားတော့ ကိုယ့်ဘက်ကလည်း သတ်ကွင်း ဖော်ပြီးမှ ဆန္ဒပြတယ်။ စက်ရုံ လာသမျှ ကားတွေပိတ်၊ ဝန်ထမ်းတွေ အလုပ် မဆင်းရအောင် စည်းရုံးဖို့နဲ့ ရန်သူကို စစ်မြှူဖို့ လမ်းမကြီးရဲ့ လမ်းကျဥ်းထိပ်မှာ ဆန္ဒပြ အမျိုးသမီးတစု ထားတယ်။

ဘေးဘက် ဘယ်ညာ ငှက်ပျောတောထဲမှာ တုတ်၊ ဓါးလက်နက်၊ မီးပုလင်း ဆောင်ထားတဲ့ ငါးယောက်တစု ကင်းပုန်း ဝပ်ခိုင်းထားတယ်။ လုံထိန်းရဲက ဆန္ဒပြတဲ့ သူကို ဖမ်းဖို့ လမ်းကျဥ်းထဲ စွတ်ဝင်လာရင် ဘေးဘက် ဘယ်ညာ ကင်းပုန်းတွေက လက်စဖျောက် ဝင်ချဖို့ ပြင်ထားတာ။

### ၂။ ရန်သူ့ တုန့်ပြန်မှု

ရန်သူက တဖက် လမ်းကျဥ်းထိပ်မှာပဲ ရဲအင်အား နှစ်ရာလောက်နဲ့ နေတယ်။ ရှေ့မတက်လာရဲဘူး။ ရဲမှူးက ဆန္ဒပြလူအုပ် လူစုခွဲဖို့ အဆင့်ဆင့် သတိပေး ဆောင်ရွက်ရမှာကို တကြိမ်တည်းနဲ့ အဆင့်တွေ အားလုံး ကျော်သွားတယ်။ အော်လံနဲ့ လူခွဲခိုင်းတယ်။

ဒရုန်းတွေ လွှတ်ပြီး ကြည့်တော့ ကင်းပုန်းတွေကို သိသွားတယ်။ စစ်သုံးမှန်ဘီလူးနဲ့ ကြည့်ပြီး စစ်ဆင်ရေး တခုလို ပြင်ဆင်တယ်။ ကိုယ့်အတွင်းထဲကိုလည်း သူသျှို ဒလံ ထည့်ထားတယ်။ သတင်းက ပေါက်နေတယ်။ ကင်းပုန်းတွေကို ဘေးဘယ်ညာကနေ ပန်းတက် ဝိုင်းကြည့်သေးတယ်။ နောက်ပိုင်း ရန်သူ ပြန်ဆုတ်သွားတယ်။

### ၃။ ကိုယ့်ဘက်က ပေါ့လျော့မှု

ရန်သူက ခုနကလို တရက်တည်းနဲ့ အဆင့်အားလုံး ကျော်သွားတာမို့ ဒီညမှာပဲ ဖြိုလိမ့်မယ်လို့ ယူဆရကြောင်း၊ စက်ရုံကို အပြီးတိုင် ဖြိုမှာဆို ဒီညမှာတင် ကင်းပုန်း မဟုတ်တဲ့ တခြားလူတစုက ဝင်ဖြိုရင် အချိန် ပိုရကြောင်း ခေါင်းဆောင်ပိုင်းကို ပြောတယ်။

ကင်းပုန်း ခေါင်းဆောင်က သူ့သတ်ကွင်းကို ယုံကြည်ချက် ကြီးမားတယ်။ သူတို့ အေးအေး ဆေးဆေး ဆန္ဒပြတုန်းကတောင် ရက်ပေါင်းများစွာ လမ်းကို ပိတ်ထားနိုင်ကြောင်း၊ အခုလို သတ်ကွင်း ပြင်ထားပုံနဲ့ အနည်းဆုံး သုံးရက်လောက် အချိန် ရတယ် ဆိုတယ်။
ဒါဆို ကင်းပုန်းသမားတွေ အလှည့်ကျ အိပ်ပြီး တာဝန်ယူပါ၊ ဝေလီဝေလင်းဘက် ဖြိုတတ်တယ်လို့ ရဲဘော်တယောက်က အကြံပေးတယ်။ မစီစဥ်ဘူး။ နောက်ဆုံး မနက် လေးနာရီလောက် ကင်းပုန်းတွေ ဗိုက်ဆာလို့ ရွာထဲ ပြန်ဝင်ချိန် အတွင်း ဒလံက သတင်း ပေးလိုက်တာနဲ့ ဆုတ်သွားတယ် ထင်ရတဲ့ ရဲကားတွေက ခဏလေး အတွင်း ဗြုန်းခနဲ ရောက်လာတယ်။ ရော်ဘာကျည်၊ မီးခိုးဗုံး ပစ်တယ်။ ရန်သူကို ယောက်ျားသား တချို့လောက်က ကာပစ် ပစ်နေချိန် ဆန္ဒပြ အမျိုးသမီးတွေ ဆုတ်လာရတယ်။

ကျန်တဲ့ အပိုင်းတွေက ရေးပြီးသားပဲ။ ဆုတ်လာရင်း ရွာထိပ်နဲ့ စက်ရုံလမ်းခွမှာ ခဲတုံး၊ ကွန်ကရစ်တုန်းတွေနဲ့ လမ်းပိတ် လိုက်ရတယ်။ သတ်ကွင်း ပျက်သွားတော့ ဘာလုပ်ရမှန်း မသိတော့ဘူး။ ရော်ဘာကျည် ထိထားလို့ ယောက်ျားသားတွေက ဒေါပွနေပြီ။ ဒလံ တကောင်က ယာခင်းဘက်ကနေ ခိုးလာပြီး ဆန္ဒပြ လူအုပ်ဘေးက တရုတ် စားသောက်ဆိုင်ပေါ် မီးခိုးဗုံး ပစ်တင်လိုက်တယ်။ စားသောက်ဆိုင် ပိုင်ရှင် တရုတ်တွေ လုပ်တယ် ထင်ပြီး လူမျိုးရေး ပြဿနာအဖြစ် လမ်းလွှဲဖို့ လုပ်တယ်။ ဒါကိုလည်း အောင်သပြေ လူထုက ကျော်လွှားနိုင်ခဲ့တယ်။

နောက်ဆုံးမှာ ခံစစ်အတွက် ပိတ်ထားတဲ့ လမ်းပေါ်က ခဲတုံး၊ ကွန်ကရစ်တုံး ဖယ်ဖို့ လုပ်သူ မှန်သမျှ ရန်ဖြစ်ဖြစ် ဘာဖြစ်ဖြစ် လေးခွနဲ့ ပစ်တယ်။ ဆန္ဒပြ အမျိုးသမီးထုက ဂဠုန်ဆရာစံ သီချင်းနဲ့ ကြွေးကြော်သံ ပေးထားတယ်။ အဲဒီအချိန် မီးပုလင်း ပြင်ပြီး ရွာယောက်ျားသား နှစ်စု ခွဲတယ်။ စက်ရုံထဲ ဝင်ဆော်တယ်။ အဖမ်းခံရမှာ သေချာတဲ့ အခြေအနေမှာ အချိန်လုယူပြီး ကိုယ့်ဘက်က အမြတ် ထုတ်ဖို့ လုပ်တာပဲ။

စက်ရုံတခုလုံး ပြိုကျသွားအောင်ထိ မတတ်နိုင်ခဲ့ဘူး။ ဘာလို့လဲ ဆိုတော့ အစပိုင်း ကတည်းကတိုင် မီးပုလင်းလောက်နဲ့ မရဘူး၊ ယမ်းလိုတယ် ပြောခဲ့တယ်။ ယမ်းက သူတို့ဘာသာ ရွာနီးချုပ်စပ် တူမီး လုပ်တဲ့ မုဆိုးရွာဘက်က ယူထားမယ် ပြောတယ်။ တကယ်တမ်း ပြင်မထားဘူး။ ဓါတ်ဆီတောင် အလုံ အလောက် မရှိဘူး။ ဒါကြောင့် ဖျက်စီးနိုင်စွမ်း နည်းခဲ့ရတယ်။ သေချာသာ ပြင်ဆင်ထားရင် အဲဒီ စက်ရုံကို အသစ်က ပြန်ဆောက်နေရပြီ။

အချုပ်က အောင်သပြေ တိုက်ပွဲဟာ လူညီ တက်ညီ စိတ်ပိုင်းဖြတ်၊ စီမံချက် ချပြီး တီးတာ။ စီမံချက်မှာ တခုခု ဟတာနဲ့ ကိုယ့်ဘက်က အားနည်းသွားတယ်။
