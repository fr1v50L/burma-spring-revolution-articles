---
title: ကမ္ဘာသစ်ကို ရဲရဲစိတ်ကူးကြရန်
author: အောင်ဖုန်းမော်
date: February 13, 2021
---

"စစ်အာဏာရှင်အမြစ်ဖြုတ်ကြမယ်"၊ "စစ်အာဏာရှင်အလိုမရှိ" ဆိုတာက လောလောဆယ် ကျနော်တို့အားလုံးရဲ့ ဘုံသဘောတူညီချက်ဖြစ်လောက်ပြီလို့ ယူဆရတယ်။ ဒါပေမယ့် ပြဿနာက အဲ့လောက်နဲ့မလုံလောက်သေးတာပဲ။ 'ကမ္ဘာဟောင်း' ကိုမြေမြုပ်ပြီးရင် ကျနော်တို့နေထိုင်ဖို့ 'ကမ္ဘာသစ်' ကိုလိုတယ်၊ အဲ့ဒီ 'ကမ္ဘာသစ်' အကြောင်းကို အခုစပြောဖို့အချိန်တန်ပြီလို့ ကျနော် ထင်တယ်။ ဘယ်လောက်ပဲ ဆန်းပြားတဲ့နည်းလမ်းတွေနဲ့ ဆန္ဒပြသည်ဖြစ်စေ၊ ခုခံသည်ဖြစ်စေ၊ လူတွေဘယ်လောက်များပြားစွာ လမ်းပေါ်ထွက်သည်ဖြစ်စေ လက်ရှိအချိန်မှာ အဲ့ဒီ 'ကမ္ဘာသစ်' ကို ဖော်မြူလာမထုတ်နိုင်ရင် တော်လှန်ရေးအပြီးနောက်တနေ့ မနက်အိပ်ယာထတဲ့အခါ ကျနော်တို့ကိုယ်ကျနော်တို​့ 'ကမ္ဘာဟောင်း' အတွင်းမှာပဲရှိနေသေးကြောင်း သိလိုက်ရလိမ့်မယ်\_ အဲ့ဒီအချိန်မှာတော့ ဒီအသိဟာ အလွန်ကိုနောက်ကျသွားခဲ့ပြီဖြစ်လိမ့်မယ်။ ဒါကြောင့် ကျနော်အပူတပြင်း လိုက်သတိပေးနေတာက အခုအချိန်မှာ ခင်ဗျားတို့ စကတ်ပဲဝတ်ဝတ်၊ ကိုယ်လုံးတီးပဲလမ်းလျောက်လမ်းလျောက် အဲ့ဒီအခြေခံအကျဆုံး 'ကမ္ဘာသစ်' တခုရဲ့မေးခွန်းကို အတည်တကျ မေးနေကြဖို့ပဲ၊ မေးမနေရင် အားလုံးအလကားပဲ။ "ဖက်ဒရယ်ဒီမိုကရေစီ"/"ဒီမိုကရေစီဖက်ဒရယ်" ဆိုတာဟာလည်း အဲ့ဒီလို 'ကမ္ဘာသစ်' တခုရဲ့ နာမည်တခုပေ့ါ။ ဒါပေမယ့် ကျနော်က ခင်ဗျားတို့ကို "ဖက်ဒရယ်ဒီမိုကရေစီ" မှာတင်လမ်းမဆုံးစေချင်ဘူး ဖြစ်နိုင်ခြေတွေကိုဖွင့်ထားစေချင်တယ်၊ ဘာလို့ဆို အခုအချိန်ဟာ "ကြိုးစားရင် ဘာမဆိုဖြစ်မယ့်"(အဲ့တာ ဒေါက်တာသန့်မြင့်ဦးပြောတာ၊ ကျနော့်မယုံတောင် သူ့ယုံကြ) အချိန်အခါဖြစ်နေလို့ပဲ။ ဒါကြောင့် ကျနော်တို့က 'ကမ္ဘာသစ်' ကိုစိတ်ကူးနိုင်လောက်တဲ့အထိ ရဲတင်းကြရမယ်။ ကျနော့်ရဲ့စဉ်းစားချက်က အဲ့ဒီလို 'ကမ္ဘာသစ်' တခုကို ဖော်မြူလာထုတ်ကြရင် အခြေခံအားဖြင့် ဦးတည်ရာနှစ်ခုအနည်းဆုံးပါရမယ်လို့ယူဆတယ် -

၁) လူတစု၏အကျိုးစီးပွားအတွက် လူများစုမှအလုပ်အကျွေးပြုနေရသည့် 'စီးပွားရေးမိုနိုပိုလီ' မရှိတော့မယ့် ကမ္ဘာတခုဖြစ်ရမယ်၊ ဆိုလိုတာက တပ်စီးပွားရေး/ခရိုနီ ကင်းစင်တဲ့ကမ္ဘာဖြစ်ရမယ်။

၂) လူတိုင်းလူတိုင်း သည် 'လူ့ဂုဏ်သိက္ခာ' အညီအမျှရှိသည်နှင့်အညီ လက်နက်ခဲယမ်းအပေါ် တစုတဖွဲ့၏ မိုနိုပိုလီပြုကျင့်မှုမရှိပဲ လူတိုင်းလူတိုင်း လက်နက်အရ ကိုယ့် 'လူ့ဂုဏ်သိက္ခာ' ကိုယ်ခုခံကာကွယ်နိုင်တဲ့ ကမ္ဘာဖြစ်ရမယ်။

ဒါကိုကျနော်က 'အပြည့်အဝဒီမိုကရေစီရရှိခြင်း' လို့နာမည်တပ်တယ်။
