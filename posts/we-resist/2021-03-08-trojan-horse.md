---
title: ထရိုဂျန်တွေ သတိထား
author: We Resist - Burma
date: March 8, 2021
---

ရှေ့ရက်ပိုင်းက အကောင့် ပိတ်ခံ ထိလို့ ဘာမှ ရေးမရ။ တနေ့တည်းမှာ အဖြစ်ပျက်တွေ မြန်လွန်းလို့ ရေးစရာတွေကလည်း များတယ်။ ထရိုဂျန် ကိစ္စလည်း ပါတယ်။

ခံတပ်တွေ စချပြီး လူထု သပိတ်ကို စကာကွယ်ကြတယ်။ လုံထိန်းရဲနဲ့ စစ်သား တက်လာရင် ရှေ့တန်း သမားက အတတ်နိုင်ဆုံး ကာကွယ်ပေးတယ်။ မိုလိုတော့ဗ် မီးပုလင်းကို မတတ်သာလို့ သုံးကြရတာလည်း ရှိတယ် ဆိုတယ်။

ဘေးက လူတချို့က အကြမ်းပြန်မဖက်နဲ့ တားသူ တားကြတယ် ဆိုတယ်။ RTF အဖွဲ့က လူတွေက ခုနက ကာကွယ်ရေး လုပ်သူကို ထိုးလား ကြိတ်လား လုပ်တယ် ဆိုတယ်။

ဒါတွေ ကြားရတော့ အောင်သပြေ ရွာသားတွေ ဆင်နွှဲခဲ့တဲ့ သပိတ် တိုက်ပွဲမှာ ထရိုဂျန်တွေ ဝင်လာတဲ့ ဥပမာ ​သတိရတယ်။ မြေသိမ်း ခံရလို့ တရုတ်နဲ့ မြန်မာ ခရိုနီပိုင် ဘိလပ်မြေ စက်ရုံကို လယ်သမားတွေ ဆန္ဒပြတယ်။

အဖြိုခံရတယ်။ ရော်ဘာကျည်၊ မီးခိုးဗုံး သုံးတယ်။ ဆုတ်ပြေး ပြေးလာရတဲ့ လယ်သမားတွေက အခု ရန်ကုန်မှာ လုပ်နေကျသလို လမ်းကို ခဲတုံး၊ ကွန်ကရစ်တုံးတွေနဲ့ ပိတ်တယ်။

လမ်းရှင်းဖို့ ရှေ့တက်လာတဲ့ ဘယ်ရဲ၊ ဘယ်သတင်းပေး မဆို ဘတ်ခွနဲ့ ထုတယ်။ မီးပုလင်းနဲ့ ထုတယ်။ မီးသတ်ကားလည်း အလာ မခံဘူး။ လူနာတင်ကား လာဟန်နဲ့ လမ်းရှင်း ခိုင်းတာလည်း ရှင်းမပေးဘူး။ ဒီလမ်းသာ ရှင်းပေးလိုက်ရင် ဆန္ဒပြ လယ်သမား အကုန်လုံး နီးပါး အဖမ်းခံရမှာ မလို့ပဲ။

အဲဒီအချိန် ရွာသားထဲက သစ္စာဖောက် လောက်ကောင် ထရိုဂျန်ကို ထုတ်သုံးတယ်။ ဒီကောင်တွေက ကုမ္ပဏီဆီက အရိုးအရင်း စားရလို့ ကျေနပ်နေသူတွေ။ မင်းတို့ လမ်းဖယ်ပေးလိုက်၊ လမ်းပိတ်တာ မှားတယ်၊ ဟိုဘက်က ညှိနှိုင်းမယ် ပြောနေတာပဲ၊ မီးသတ်ကားတော့ လာခွင့် ပေးလိုက်ပါ စသဖြင့် စကားလာထည့်တယ်။

အဲဒီထရိုဂျန်ကို မယုံဖို့ ပြောရတယ်။ နောက်ပိုင်း လူရိုး ကျေးရွာအုပ်ချုပ်ရေးမှူး (သူလည်း ဆန္ဒပြသူပဲ)က သဘောရိုးနဲ့ နားယောင်ပြီး ဖွင့်ပေးလိုက်တယ်။ သူလည်း အခုထိ ဖမ်းခံထားရတုန်းပဲ။

ဆိုလိုချင်တာက ကိုယ့်ခံစစ်ရိုးကို ထရိုဂျန်တွေ လာဖောက်ခိုင်းရင် နားမယောင်ဖို့ ပါပဲ။ ပစ်သင့် ချသင့်ရင်လည်း ပြန်ပစ်၊ ပြန်ချရမှာပဲ။

နောက်တခုက ဒလံ ငါးထောင်စား ကိစ္စ။ စကတည်း ကတိုင် ဆူးလေမှာ ငါးထောင်စား တသုတ်နဲ့ ရမ်းခိုင်းတာဟာ လူလူချင်း ယုံကြည်မှု၊ ဆက်ဆံမှုမှာ မယုံကြည်အောင်၊ စိတ်ပိုင်း အစည်းပြေအောင် ထိုးနှက်ဖို့ လုပ်တာပဲ။

နောက်ပိုင်း သပိတ်လူထုက လူပုံပန်းနဲ့ ပြန်ခုခံတာ တချက်တည်းနဲ့တင် ဒလံ သမုတ် လာကြတယ်။ အောင်သပြေ တိုက်ပွဲမှာ ရဲတန်းရှေ့ထိ အပေါ် ဗလာကျင်းနဲ့ ရင်ကော့ တက်တဲ့ ဇိုးပုံစံတွေနဲ့ ရဲရဲတောက်တွေကို တွေ့စေချင်စမ်းတယ်။ ဘယ်နိုင်ငံရေး သမားမှ သူတို့ သတ္တိကို မမှီဘူး။

ဒီဇိုးပုံစံတွေနဲ့ပဲ အသက်ပေးသွားသူတွေလည်း ရှိတယ်။ သူတို့မှာ နိုင်ငံရေး ပေါက်ပေါက်တွေထက် မတရားတာ တွေ့ရင် ငုံ့ခံမလား၊ ပြန်ချမလားပဲ ရှင်းရှင်းလေး စဥ်းစားကြတာ။ ဒီလို လူမျိုးတွေကို ဒလံ သတ်မှတ်ရင် ပြဿနာပဲ။ ရပ်ကွက် စရိုက်ကို နားမလည်လို့ပဲ။

နောက်တခုက လက်နက်နဲ့ လူတွေ မိတဲ့ ကိစ္စ။ သေနတ်ကိုင်၊ ကျည်ဆံ ပါရင်ပဲ သူလျှို ဒလံလို့ ချက်ချင်း သတ်မှတ်ပြီး လိုင်းပေါ် တင်ကြတယ်။ ဖမ်းဆီးပြီး ရဲလက် အပ်တာတွေ တွေ့ရတယ်။

နည်းနည်းပါးပါး သေချာ ဂဃဏန စုံစမ်းကြပါ။ လူထု အတွက် မခံရပ်နိုင်လို့ လက်နက်ကိုင်လမ်း လုပ်နေသူတွေလည်း သူ့အစုနဲ့သူ ရှိကောင်း ရှိလိမ့်မယ်။ သေချာ မသိပဲ ဖမ်းစီးပြီး ရဲလက် အပ်တော့ သူခိုး ဓားရိုးကမ်း အပေါက်ပဲ။

လက်နက်ကိုပါ ရဲလက် ပြန်အပ်တယ် ဆိုတယ်။ ခွပဲ။ ကိုယ့်ကို သတ်မယ့် ရန်သူ့ ဓါးကို သွေးပေးနေ သလိုပဲ။ ရန်သူအတွက် အဘက်ဘက် အခက်တွေ့အောင်၊ လက်နက်ခဲယမ်းဖို့ကအစ ပြတ်တောက်အောင် သပိတ်ကို နည်းမျိုးစုံ ဆင်နွှဲနေတာမှာ ရန်သူကို လက်နက် ပြန်အပ်တယ် ဆိုတော့ ခွကျတယ်။

ကုလအထူးကိုယ်စားလှယ်ရဲ့ အကြမ်းမဖက်ကြနဲ့ စကားကို နားယောင် ကြတယ်။ ဗမာပြည်မှာ နေသူတွေပဲ ဗမာစစ်တပ် အကြောင်း ကောင်းကောင်း သိတယ်။ ဒါကြောင့် ဒေါက်တာ ဆာဆာက ကိုယ့်ဘာသာ ခုခံပိုင်ခွင့်ဘက်က ရပ်တည်တာ။ လူထုက အကြမ်းပြန်ဖက်ရင်တောင် ဒါဟာ စစ်အုပ်စုရဲ့ လူမဆန်မှု၊ ရပ်စက်ရမ်းကားမှုတွေကသာ တရားခံ ဖြစ်တယ်။ အယူ မှန်သူတွေ အတွက် အယူခံ မလိုဘူး။ ချေပစရာ မလိုဘူး။
