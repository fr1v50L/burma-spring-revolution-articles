---
title: မာ့စ်ဝါဒနှင့် အခြေခံဥပဒေ ပြဿနာ (Repost 2018)
author: We Resist - Burma
date: February 24, 2021
---

ယခု ဆွေးနွေးမယ့် အကြောင်းအရာကတော့ ဗမာနိုင်ငံရေးမှာ အငြင်းပွားနေတဲ့ ၂၀၀၈ ဖွဲ့စည်းပုံ အခြေခံ ဥပဒေ ပြင်ဆင်ရေး/ဖျက်သိမ်းရေး ပြဿနာ ဖြစ်တယ်။ ပြင်ဆင်ရေး သမားရော၊ ဖျက်သိမ်းရေး သမားတွေပါ အခြေခံ ဥပဒေကို ဝေဖန်ရာမှာ၊ လစ်ဘရယ်နှုန်းစံတွေကို လက်ကိုင်ပြု ဝေဖန်နေတာ တွေ့ရတယ်။ စစ်တပ်နဲ့ စေ့စပ်ရေး ကို လိုလားတဲ့၊ ကျော်၀င်းလို ကလောင်သမားတွေနဲ့ နိုင်ငံရေးသမားတွေကတော့ “တစ တစ ပြင်ဆင်ရေး”ကို လိုလားကြတယ်။ တရားလွှတ်တော် ရှေ့နေကြီး ဦးကိုနီနဲ့ အမာခံ အတိုက်အခံ နိုင်ငံရေးသမားတွေကတော့ “လုံး၀ ဖျက်သိမ်းရေး”ကို လိုလားကြတယ်။ ပထမအုပ်စုက ဒုတိယအုပ်စုကို “ရယ်ဒီကယ်ဆန်တယ်၊ စစ်တပ်က အာဏာပြန်သိမ်းလိမ့်မယ်”လို့ ခြောက်လှန့် ရေးသားတာတွေ ဖတ်ရတယ်။ မာ့စ်ဝါဒီတယောက်အနေနဲ့၊ ကျနော် အမြင်မှာတော့၊ အခြေခံဥပဒေ ပြင်ဆင်ရေး/ဖျက်သိမ်းရေးသမား နှစ်စုလုံးဟာ၊ ဒီပြဿနာကို အပေါ်ထပ် နိုင်ငံရေး အဆောက်အအုံ (superstructure)သက်သက်ကို ကြည့်ပြီး ချဉ်းကပ်နေကြတယ်လို့၊ သုံးသပ်ပါ တယ်။ အပေါ်ထပ် နိုင်ငံရေးအဆောက်အအုံ သက်သက်ကိုပဲ ကြည့်ပြီးတော့ ချဉ်းကပ်တဲ့ အကျိုးအဆက်က နိုင်ငံရေး နည်းပရိယာယ် ချမှတ်ရာမှာပါ မှားယွင်းမှုတွေ ပေါ်ပေါက်လာကြောင်း၊ မာ့စ်ဝါဒဘက်ကနေ တင်ပြ သွားပါမယ်။ ပထမဆုံး၊ စီးပွားရေးအုတ်မြစ် (economic basis)နဲ့ အပေါ်ထပ် နိုင်ငံရေး အဆောက်အအုံ (superstructure) ဆက်စပ်ပုံကို ရှင်းရင်း၊ မာ့စ်ရဲ့ ရုပ်ဝါဒ သမိုင်းအမြင် (Materialist Conception of History) ကို အကျဉ်း ဆွေးနွေးပါမယ်။

### ၁။ ရုပ်ဝါဒ သမိုင်းအမြင်

မာ့စ်က ရုပ်ဝါဒ သမိုင်းအမြင်ကို တည်ဆောက်ရာမှာ၊ လစ်ဘရယ်တွေလို စိတ်ကူးယဉ်နှုန်းစံတွေကို အခြေခံ တည်ဆောက်တာ မဟုတ်ဘူး။ လစ်ဘရယ်တွေက “လွတ်လပ်မှု၊ တရားမျှတမှု” စတဲ့ စိတ်ကူးယဉ် နှုန်းစံတန်ဖိုး တွေကို သက်သေပြစရာ မလိုအောင် မှန်ကန်ပြီးသား၊ လူသားတွေ လက်ခံပြီးသား စံအဖြစ် (self-evident truth) မှတ်ယူထားတယ်။ နိုင်ငံရေး အဆောက်အအုံတွေကို သုံးသပ်ရာမှာလည်း၊ လစ်ဘရယ်တွေဟာ ဒီစံတွေ လက်ကိုင်ပြုပြီး သုံးသပ်ကြတယ်။ မာ့စ်ကတော့၊ လက်တွေ့ လူမှု အရှိတရားကနေ အဆိုတွေ တည်ဆောက်ပြီး၊ ရုပ်ဝါဒ သမိုင်းအမြင်ကို တဆင့်ချင်း ရှင်းပြတယ်။

မာ့စ် တင်ပြတဲ့ ပထမအဆိုက၊ လူသားတွေ ရှင်သန် ဖြစ်တည် နေတယ်။ သမိုင်းကို ဖန်တီးနိုင်ဖို့ ဆိုရင်၊ လူသား တွေဟာ အသက်ရှင်သန် နေထိုင်နိုင် ရမယ်။ အသက်ရှင်သန် နေထိုင်နိုင်ဖို့ အတွက် တခြား လိုအပ်ချက်တွေ နောက်မှ၊ ပထမဆုံး စားစရာ ရှိရမယ်၊ သောက်စရာ ရှိရမယ်၊ နေထိုင်စရာ ရှိရမယ်၊ ၀တ်စရာ ရှိရမယ်။ ဒီတော့၊ လူသားတွေရဲ့ ပထမဆုံး အပြုအမူဟာ၊ ဒီလိုအပ်ချက်တွေကို ဖြည့်ဆည်းနိုင်ဖို့အတွက် ကုန်ထုတ်လုပ်ရေး ဆောင်ရွက်မှု ဖြစ်တယ်။ ဒါဟာ သမိုင်းခေတ်တိုင်းရဲ့ အခြေခံ လိုအပ်ချက်၊ သမိုင်းဆိုင်ရာ ပြုမူချက် ဖြစ်တယ် (Karl Marx,“The German Ideology,”1845)။

ဒီနေရာမှာ၊ မာ့စ်က လူသားတိုင်းရဲ့ အခြေခံ လိုအပ်ချက်ကို ပထမ အဆိုအဖြစ် တည်ဆောက်ခြင်းအားဖြင့် သမိုင်းကို ရှုမြင်ရာမှာ၊ လူထုရဲ့ အခန်းကဏ္ဍကိုပါ ထည့်သွင်း နိုင်လာတယ်။ ရှေ့ပိုင်းကာလ သမိုင်းအမြင်တွေ မှာတော့ “ကြီးမြတ်တဲ့ ခေါင်းဆောင်တွေက သာလျှင် သမိုင်းကို ဖန်တီးနိုင်ကြောင်း၊ ကြီးမြတ်တဲ့ အတွေးအခေါ် တွေကသာ သမိုင်းကို ဖန်တီးကြောင်း” လက်ခံရေးသားတာတွေ ရှိတယ်။ ဒါကြောင့် လီနင်က၊ ရှေ့ပိုင်းကာလ သမိုင်းရေးရာ သဘောတရားတွေဟာ လူထုရဲ့ လုပ်ငန်း ဆောင်ရွက်မှု အခန်းကဏ္ဍကို လစ်လျူရှုထားတယ်၊ ရုပ်ဝါဒ သမိုင်းအမြင်ကသာလျှင် လူထုရဲ့ ဘဝြဖစ် တည်မှု အခြေအနေ၊ ပြောင်းလဲလာတဲ့ အခြေအနေတွေကို ပထမဆုံး စတင်လေ့လာနိုင်စေကြောင်း ဆိုတယ် (V.I. Lenin, “The Teachings of Karl Marx,” pp.16)။

အသက်ရှင်သန်ရေး လိုအပ်ချက်အတွက် ကုန်ထုတ်လုပ်မှု ဆောင်ရွက်ရာမှာ၊ ကုန်ထုတ် ဆက်ဆံရေး (production relation) ပေါ်ပေါက်လာတယ်။ ကုန်ထုတ် ဆက်ဆံရေး ပုံစံက ကုန်ထုတ် အင်အားစု (productive forces) တိုးတက်ဖြစ်ထွန်းမှု အဆင့်နဲ့ လိုက်လျောညီထွေစွာ ပေါ်ပေါက်လာရတယ်။ ဒီကုန်ထုတ် ဆက်ဆံရေး တခုလုံးနဲ့၊ စီးပွားရေး အဆောက်အအုံကို တည်ဆောက်ထားတယ်။ ဒီစီးပွားရေး အခြေခံအုတ်မြစ် ကို အခြေခံပြီးတော့မှ၊ ဥပဒေဆိုင်ရာ၊ နိုင်ငံရေးဆိုင်ရာ အပေါ်ထပ် အဆောက်အအုံတွေ ပေါ်ထွန်းလာတယ်။ လူမှုရေး သိစိတ် ဖြစ်ပေါ်လာတယ်။ ယေဘုယျ ဆိုရရင်၊ ဘ၀ရှင်သန်ရေးအတွက် ရုပ်၀တ္ထု ထုတ်လုပ်မှု ပုံစံက ဘ၀ရဲ့ လူမှုရေး၊ နိုင်ငံရေးနဲ့ အသိပညာ ဖြစ်စဉ်ကို အဆုံးအဖြတ် ပြုပေးတယ်။ “သိစိတ် (consciousness)”က လူသားတွေရဲ့ ဖြစ်တည်မှုကို အဆုံးအဖြတ်ပြုတာ၊ ပြဌာန်းပေးတာ မဟုတ်ဘူး။ “လူမှုရေး ဖြစ်တည်မှု (social existence)”ကသာလျှင် လူသားတွေရဲ့ သိစိတ်ကို အဆုံးအဖြတ်ပြုပေးတယ်။ ပြဌာန်းပေးတယ် (Karl Marx, “A Contribution to the Critique of Political Economy,”1859)။

ပြန်ရှင်းရရင်၊ ကုန်ထုတ်အင်အားစုဆိုတာ ကုန်ထုတ်အရင်းအနှီး (means of production)နဲ့ လုပ်အားကို ဆိုလို တယ်။ ကုန်ထုတ်အရင်းအနှီးမှာ ကုန်ထုတ်ကိရိယာ (instruments of production)နဲ့ ကုန်ကြမ်းတို့ ပါ၀င်တယ် ။ လုပ်အားလို့ ဆိုရာမှာ၊ ကုန်ထုတ်လုပ်သူရဲ့ ခွန်အားဗလ၊ အရည်အချင်း၊ အသိပညာနဲ့ တီထွင်ဖန်တီးတတ်မှု တို့ ပါ၀င်တယ်။ ဒီကုန်ထုတ်အင်အားစု တိုးတက်ဖြစ်ထွန်းမှု အဆင့်အလိုက်၊ လိုလျောညီထွေ ဖြစ်မယ့် ကုန်ထုတ် ဆက်ဆံရေး ပေါ်လာရတယ်။ ဆိုတော့၊ ကုန်ထုတ်အင်အားစုဟာ အခြေခံကျပြီး အရေးပါတယ်။ ကုန်ထုတ်အင်အားစုက လူသားတွေရဲ့ တီထွင်ဖန်တီးနိုင်မှု၊ နည်းပညာ တိုးတက်မှုကြောင့် တိုးတက်ဖြစ်ထွန်း လာတယ်။ လက်ယက်ကန်းထက် စက်ယက်ကန်းက ကုန်ထုတ် အင်အားစုကို ပိုမို တိုးတက်ဖြစ်ထွန်းစေတာ မျိုးကို ဆိုလိုပါတယ်။ ဒါကြောင့် မာ့စ်က၊ လက်မှုစက်ရုံက ပဒေသရာဇ် အရှင်သခင် ရှိတဲ့ လူ့အဖွဲ့အစည်းကို ဖြစ်ပေါ်စေပြီး၊ ရေနွေးငွေ့သုံး စက်ရုံကတော့ စက်မှုအရင်းရှင် ရှိတဲ့ လူ့အဖွဲ့အစည်းကို ဖြစ်ပေါ်စေလိမ့်မယ်လို့၊ ဆိုတယ် (Karl Marx, “Poverty of Philosophy,” pp.219-20)။

ဒီအခြေခံပေါ်မှာ မူတည်ပြီးတော့မှ၊ ကုန်ထုတ် ဆက်ဆံရေး တရပ် ပေါ်ပေါက်လာရတယ်။ ကုန်ထုတ် ဆက်ဆံ ရေးက ကုန်ထုတ်အရင်းအနှီးကို လူတန်းစားတခုက ထိန်းချုပ်ထားနိုင်မှု၊ ပိုင်ဆိုင်မှုပေါ်မှာ အခြေခံပြီးတော့ ဖြစ် ပေါ်လာတယ်။ ကုန်ထုတ်ဆက်ဆံရေး ဆိုတာ၊ ကျေးပိုင်ကျွန်ပိုင်စနစ်၊ ပဒေသရာဇ်စနစ်၊ အရင်းရှင်စနစ်၊ ကွန် မြူနစ်စနစ် စတာတွေကို ခေါ်တယ်။ ကုန်ထုတ်အရင်းအနှီး လက်မဲ့ အလုပ်သမားတယောက်က ကုန်ထုတ်အ ရင်းအနှီး ပိုင်ဆိုင်သူ အရင်းရှင်ဆီ လုပ်အားကို ရောင်းချပြီး၊ ကုန်ထုတ်လုပ်မှု ဆောင်ရွက်နေတဲ့ လူ့အဖွဲ့အစည်း မှာ၊ အရင်းရှင် ကုန်ထုတ်ဆက်ဆံရေး ဖြစ်ပေါ်လာတယ်။ စကားပြောနိုင်တဲ့ ကိရိယာတခုလို တခြားသူတွေ ဥပဒေအရ ပိုင်ဆိုင်ခံထားရသူတွေက ကုန်ထုတ်လုပ်မှု ဆောင်ရွက်နေတဲ့ လူ့အဖွဲ့အစည်းမှာတော့၊ ကျေးကျွန် ကုန်ထုတ် ဆက်ဆံရေး ဖြစ်တယ်။

နောက်တခုကတော့၊ ဒီကုန်ထုတ် ဆက်ဆံရေး စီးပွားရေးအုတ်မြစ်ကို အခြေခံပြီးတော့မှ၊ နိုင်ငံရေး ဆိုင်ရာ၊ ဥပဒေ ဆိုင်ရာလိုမျိုး အပေါ်ထပ် အဆောက်အအုံတွေ လိုက်လျောညီထွေစွာ ပေါ်ပေါက်လာတယ်။ ဆိုလိုတာ က၊ အုပ်ချုပ်သူ လူတန်းစားရဲ့ စီးပွားရေးအာဏာကို ကာကွယ်ဖို့၊ ခိုင်မာဖို့ လုပ်ရတယ်။ ဒီလို လုပ်ပေးဖို့အတွက်၊ အပေါ်ထပ် နိုင်ငံရေး၊ ဥပဒေရေး အဆောက်အအုံတွေကို ဒီလူတန်းစား အကျိုးစီးပွားနဲ့ ညှိယူပြီး၊ ပြောင်းလဲလာ တယ်။ ကျေးပိုင်ကျွန်ပိုင်ခေတ်မှာ ကျေးကျွန်ပိုင်တွေရဲ့ အကျိုးစီးပွား၊ ပဒေသရာဇ်ခေတ်မှာ မြေရှင်ပဒေသရာဇ်နဲ့ သူကောင်းမျိုးတွေရဲ့ အကျိုးစီးပွား၊ အရင်းရှင်ခေတ်မှာ အရင်းရှင်တွေရဲ့ အကျိုးစီးပွားကို ကာကွယ်ပေးဖို့ အတွက်၊ အစိုးရက နိုင်ငံရေးဆိုင်ရာ၊ ဥပဒေဆိုင်ရာ အပေါ်ထပ် အဆောက်အအုံတွေကို တည်ဆောက်ထား တယ်။ ဒါကြောင့်၊ “ခေတ်သစ် အစိုးရရဲ့ အုပ်ချုပ်ရေး အဖွဲ့ဆိုတာ အရင်းရှင် လူတန်းစားရဲ့ အရေးကိစ္စတွေ အတွက် စီမံခန့်ခွဲပေးနေတဲ့ ကော်မတီသာ ဖြစ်တယ်” လို့ မာ့စ်နဲ့ အိန်ဂယ်က ကွန်မြူနစ်ကြေညာ စာတမ်းမှာ ဆိုတယ်။

ကုန်ထုတ်အင်အားစု တိုးတက်ဖြစ်ထွန်းမှု အဆင့်တခုကို ရောက်တဲ့အခါ၊ ရှိရင်းစွဲ ကုန်ထုတ် ဆက်ဆံရေးနဲ့ ပဋိ ပက္ခ ဖြစ်လာတယ်။ ရှိရင်းစွဲ ကုန်ထုတ် ဆက်ဆံရေးက ကုန်ထုတ် အင်အားစု ဆက်လက် တိုးတက် ဖြစ်ထွန်း ရေးကို အဟန့်အတား ပြုလာတယ်။ ဒီအခါမှာတော့၊ လူမှုတော်လှန်ရေး ပေါ်ပေါက်လာတယ်။ အုပ်ချုပ်သူ လူတန်းစားလည်း ကုန်ထုတ်အင်အားစုတွေကို ဆက်လက် သိမ်းပိုက်မထားနိုင်တော့တဲ့ အချိန်မှာ၊ ရှိရင်းစွဲ ကုန်ထုတ် ဆက်ဆံရေးဟာ ပျက်စီးသွားတယ်။ ဒီလိုမျိုး စီးပွားရေးအခြေခံအုတ်မြစ် ပြောင်းလဲတာနဲ့အတူ၊ အပေါ်ထပ် နိုင်ငံရေး အဆောက်အအုံတွေလည်း အနှေးနဲ့ အမြင်ဆိုသလို လိုက်ပါ ပြောင်းလဲတယ်။ ပဒေသရာ ဇ် ကုန်ထုတ်ဆက်ဆံရေးကို အရင်းရှင် ကုန်ထုတ် ဆက်ဆံရေးနဲ့ အစားထိုးတာ၊ အရင်းရှင်စနစ်ကို ကွန်မြူနစ် စနစ်နဲ့ အစားထိုးတာတွေဟာ၊ ရှိရင်းစွဲ ကုန်ထုတ် ဆက်ဆံရေးက ကုန်ထုတ် အင်အားစု တိုးတက်ဖြစ်ထွန်းရေး ကို အဟန့်အတား ပြုလာတဲ့အခါမှာ ပေါ်ပေါက်လာတယ် (Jonathan Wolff, “Why Read Marx Today,” pp.55)။

နောက်ဆုံး တချက်ကတော့၊ သိစိတ်က လူမှု ဖြစ်ရှိမှုကို ပြဌာန်းပေးတာ မဟုတ်ဘူး၊ လူမှု ဖြစ်ရှိမှုကသာ သိစိတ် ကို ပြဌာန်းပေးတာ၊ အဆုံးအဖြတ်ပြုပေးတာ၊ ဆိုတဲ့ အချက်။ ကုန်ထုတ်အင်အားစုနဲ့ ကုန်ထုတ်ဆက်ဆံရေး ပဋိ ပက္ခကြောင့်၊ လူမှု တော်လှန်ရေး ပေါ်ပေါက်နေချိန်မှာ လူတန်းစား သိစိတ်ဟာ၊ ရုပ်ဘ၀ရဲ့ ပဋိပက္ခ ဝါ ကုန် ထုတ်အင်အားစုနဲ့ ကုန်ထုတ် ဆက်ဆံရေးရဲ့ ပဋိပက္ခကြောင့် ဖြစ်ပေါ်လာတာ ဖြစ်ကြောင်း ရှင်းပြရလိမ့်မယ်။ အ ချုပ် ပြောရရင်- (၁) မာ့စ်ဝါဒဟာ လူတွေရဲ့ ရုပ်ဘ၀ကို အဓိကထားပြီး သမိုင်းကို လေ့လာတယ်။ လစ်ဘရယ် တွေလို၊ စိတ်ကူးယဉ် တည်ဆောက်ထားတဲ့ ဒြပ်မဲ့စံနှုန်းတွေ သက်သက်နဲ့တင်၊ သမိုင်းကို မလေ့လာဘူး။ (၂) မာ့စ်ဝါဒဟာ စီးပွားရေးနဲ့ နိုင်ငံရေးကြား ဆက်စပ်မှုကို ထိုးထွင်းလေ့လာတယ်။ လစ်ဘရယ်တွေလို၊ အပေါ်ထပ် နိုင်ငံရေး၊ ဥပဒေရေးဆိုင်ရာ အဆောက်အအုံမှာတင် ဝဲလည်မနေဘူး။ ဒီ့အတွက်၊ မာ့စ်ဝါဒဟာ လူမှုပြဿနာ တွေကို လက်တွေ့ကျကျ၊ နက်နက်ရှိုင်းရှိုင်း ပိုနားလည်စေတယ်။ လစ်ဘရယ်တွေနဲ့ မာ့စ်ဝါဒီတွေကြားမှာ၊ အစိုး ရကို ရှုမြင်ပုံချင်း မတူကြောင်း ဆက်ဆွေးနွေးသွားပါမယ်။

### ၂။ အစိုးရဟာ လူတန်းစား ဖိနှိပ်ရေးကိရိယာ

“အစိုးရ ဆိုတာ လူ့အဖွဲ့အစည်း ဖြစ်ပေါ်တိုးတက်မှု အဆင့်တခုမှာ၊ လူ့အဖွဲ့အစည်းရဲ့ ထွက်ကုန်တခု အဖြစ် ပေါ် လာတာ ဖြစ်တယ်။ အစိုးရ ရှိနေတာဟာ၊ ဒီလူ့အဖွဲ့အစည်းဟာဖြင့် မဖြေရှင်းနိုင်တဲ့ ပဋိပက္ခ ဖြစ်နေပြီ၊ ဒီလူ့အဖွဲ့ အစည်းမှာ ဖြေရှင်းနိုင်စွမ်း မရှိတော့တဲ့ ရန်ဘက်ပဋိပက္ခ နှစ်ဘက်အဖြစ် ကွဲထွက်နေပြီ ဖြစ်ကြောင်း ၀န်ခံချက် ပါပဲ။ စီးပွားရေးအရ ပဋိပက္ခအသွင်ဆောင်တဲ့ ဒီရန်ဘက်အုပ်စု နှစ်ခုဟာ အကျိုးမဲ့ ယှဉ်ပြိုင်ရင်း လူ့အဖွဲ့အစည်း ရော၊ ကိုယ်တိုင်ပါ မပျက်စီးစေရေးအတွက်၊ ဒီပဋိပက္ခတွေကို လျော့ချပြီး ကန့်သတ်ဘောင်တခုအတွင်း ‘တည်ငြိမ်အောင်’ ထိန်းထားနိုင်ဖို့အတွက်၊ လူ့အဖွဲ့အစည်းရဲ့ အထက်မှာ ရှိတဲ့ အာဏာတရပ် လိုအပ်လာတယ်။ ဒါပေမယ့်၊ လူ့အဖွဲ့အစည်း ထိပ်မှာ ရပ်ရင်း၊ လူ့အဖွဲ့အစည်းနဲ့ ပိုပို ကင်းကွာလာတာကတော့၊ အစိုးရ ဆိုတာ ပါပဲ”လို့ အိန်ဂယ်က ဆိုတယ်။ အစိုးရ ဆိုတာ စေ့စပ်ညှိနှိုင်းလို့ မရတဲ့ လူတန်းစား ပဋိပက္ခတွေကြောင့် ဖြစ်ပေါ် လာတာ ဖြစ်ကြောင်း၊ လူတန်းစား ပဋိပက္ခကို မဖြေရှင်နိုင်သေးသရွေ့၊ အစိုးရ ဆိုတာ ရှိနေဦးမှာ ဖြစ်ကြောင်း၊ အစိုးရ ရှိနေတယ်ဆိုတဲ့ အချက်က စေ့စပ်ညှိနှိုင်း မရတဲ့ လူတန်းစား ပဋိပက္ခ ရှိနေတာကို ဆိုလိုကြောင်း လီနင်က ဆိုတယ် (V.I. Lenin, “The State and Revolution”)။

ဒီနေရာမှာ၊ ဓနရှင်ပေါက်စနဲ့ မာ့စ်ဝါဒီ အတုအယောင်တွေက အိန်ဂယ်ရဲ့ စာကို တလွဲ အဓိပ္ပါယ်ဖွင့်ဆို ကြတယ်။ အစိုးရ ဆိုတာ လူတန်းစား ပဋိပက္ခကို စေ့စပ်ပေးရေးအတွက်လို့ ဆိုကြတယ်။ လူတန်းစား စေ့စပ်ရေးသာ လုပ် ပေးနိုင်ရင် အစိုးရ ဆိုတာ ပေါ်လာစရာလည်း အကြောင်း မရှိဘူး၊ ဆက်ရှိနေစရာလည်း အကြောင်း မရှိဘူးလို့ မာ့စ်က ဆိုတယ်။ အစိုးရ ဆိုတာ လူတန်းစား တရပ်က တခြားလူတန်းစား တရပ်ကို ဖိနှိပ်ရေး ကိရိယာသာ ဖြစ် ကြောင်း၊ ‘တည်ငြိမ်အောင်’ ထိန်းထားရေး ဆိုတာလည်း လူတန်းစား အချင်းချင်း ပဋိပက္ခကို ပျော့အောင် လုပ် ပြီး၊ (လူတန်းစားတရပ်က အခြား လူတန်းစား တရပ်ကို) ဖိနှိပ်မှုကို ဥပဒေကြောင်းအရ တရား၀င် အတည်ပြုပေး ၊ ဆက်ရှိနေစေရေးသာ ဖြစ်ကြောင်း မာ့စ်က ဆိုတယ်။

အစိုးရက လူတန်းစားတရပ်ဘက်က ရပ်တည်ပြီး၊ တခြား လူတန်းစား တရပ်ကို ဖိနှိပ်ပေးရေး အတွက် လက် နက် တပ်ဆင်ထားတဲ့ စစ်တပ်၊ ရဲတပ်ဖွဲ့၊ အကျဉ်းထောင်နှင့် ဗြူရိုကရေစီ ယန္တရားတွေကို တည်ဆောက်ပြီး အာဏာကို ထူထောင်လာတယ်။ သက်ဦးဆံပိုင် ဘုရင်စနစ် ချုပ်ငြိမ်းပြီးတဲ့ နောက်ပိုင်း၊ အရင်းရှင် လူတန်းစား ရဲ့ ဗဟိုချုပ်ကိုင် အစိုးရအာဏာ ပေါ်ပေါက်လာတယ်။ အစိုးရယန္တရားရဲ့ အဓိက ယန္တရားနှစ်ခုက ဗြူရိုကရေစီ အုပ်ချုပ်ရေးနဲ့ အမြဲတမ်း တပ်မတော်ပဲ။ ဒီယန္တရားတွေဟာ လူ့အဖွဲ့အစည်းရဲ့ ကပ်ပါးတွေ ဖြစ်တယ်။ ဒီ့အတွက်၊ အခွန်အခ ကောက်ယူပြန်သေးတယ်။ အရင်းရှင်နဲ့ အစိုးရယန္တရားတွေ ကြားမှာလည်း နှောင်ကြိုးတွေ သွယ် တန်းထားတယ်။ ဓနရှင် ဒီမိုကရေစီစနစ်မှာ၊ အစိုးရ အရာရှိတွေကို တိုက်ရိုက် လာဘ်ထိုးတာမျိုး၊ အစိုးရနဲ့ စီးပွားရေး အဖွဲ့အစည်းတွေ မဟာမိတ်ဖွဲ့တာမျိုး နည်းလမ်းတွေ သုံးပြီးတော့၊ ဓနဥစ္စာက နိုင်ငံရေးကို သွယ်ဝိုက် သြဇာညောင်းတယ်။ ဒီမိုကရေစီ သမတနိုင်ငံ ဆိုတာ အရင်းရှင်စနစ်အတွက် အကောင်းဆုံး နိုင်ငံရေး ဥခွံ ဖြစ်တယ်။ အရင်းက ဒီနိုင်ငံရေး ဥခွံကိုသာ ပိုင်ဆိုင် သွားပြီဆိုရင်၊ ဒီမိုကရေစီ သမတနိုင်ငံမှာ ဘယ်လူ ပြောင်း ပြောင်း၊ ဘယ်ပါတီ ပြောင်းပြောင်း အရင်းရဲ့ ရပ်တည်မှုကို ပျက်အောင် မလုပ်နိုင်တော့ဘူးလို့ အိန်ဂယ်က ဆိုတယ်။

ဒါပေမယ့်၊ အစိုးရ ဆိုတာ ဟိုးရှေးပဝေဏသီကတိုင် ထာ၀ရ တည်ရှိလာတာ မဟုတ်ဘူး။ အစိုးရနဲ့ အစိုးရ အာဏာ ဆိုတာ ဘာမှန်းတောင် မသိတဲ့၊ အစိုးရ မရှိတဲ့ လူ့အဖွဲ့ အစည်းတွေ ရှိတယ်။ စီးပွားရေး ဖွံ့ဖြိုးတိုးတက် မှု အဆင့်တရပ်မှာ၊ လူတန်းစား ကွဲပြားလာတာကြောင့်၊ အစိုးရဟာ လိုအပ်ချက်အရ ပေါ်ပေါက်လာတာ ဖြစ် တယ်။ ကုန်ထုတ်လုပ်မှု လျင်လျင်မြန်မြန် ဖွံ့ဖြိုး တိုးတက်လာပြီ ဆိုရင်၊ လူတန်းစား ကွဲပြားမှု ရပ်တန့်ရမယ့်အ ချိန်၊ လူတန်းစား ကွဲပြားမှုကြောင့် ကုန်ထုတ်လုပ်မှုကို အဟန့်အတား ဖြစ်စေမယ့် အချိန် ရောက်လာလိမ့်မယ်။ လူတန်းစား ကွဲပြားမှု ရပ်တန့်သွားပြီ ဆိုတာနဲ့၊ အစိုးရ ဆိုတာလည်း မလွဲမသွေ ပျောက်ကွယ်သွားရလိမ့်မယ်။ ကုန်ထုတ်လုပ်သူတွေ အချင်းချင်း တန်းတူညီမျှ သင်းပင်းဖွဲ့စည်းမှုကို အခြေခံထားတဲ့ ကုန်ထုတ်လုပ်မှုကို ပြန်လည် ဖွဲ့စည်းနိုင်ပြီဆိုရင်၊ အစိုးရ ဆိုတာ ရှေးဟောင်းပစ္စည်း ပြတိုက်ထဲ ရောက်သွားလိမ့်မယ်လို့ အိန်ဂယ်က ဆိုတယ်။

အလုပ်သမား လူတန်းစား အာဏာ ရတဲ့အခါ၊ ဓနရှင်ပိုင် ကုန်ထုတ်အရင်းအနှီးတွေကို လူ့အဖွဲ့အစည်းပိုင်အဖြစ် သိမ်းယူရမည် ဖြစ်ကြောင်း၊ ဓနရှင် အစိုးရယန္တရားကို ‘ဖျက်သိမ်း’ပစ်ရမည် ဖြစ်ကြောင်း၊ လက်တဆုပ်စာ ဓနရှင် အစုလေးက လူများစု အလုပ်သမားကို ဖိနှိပ်ရေးအတွက် ဖန်တီးထားတဲ့ ‘အကြမ်းဖက်ယန္တရား’ကို ဖျက်သိမ်းပြီး၊ ဓနရှင် တန်ပြန်တော်လှန်ရေးသမား အကြွင်းအကျန်တွေရဲ့ ရန်ကို ကာကွယ်ဖိနှိပ်ဖို့ အတွက် အလုပ်သမား လူ တန်းစားရဲ့ ပစ္စည်းမဲ့ အာဏာရှင်စနစ်ကို ထူထောင်ရမည် ဖြစ်ကြောင်း၊ ကုန်ထုတ်စွမ်းအားကို အမြန်ဆုံး တိုး တက်ဖြစ်ထွန်းအောင် လုပ်ဆောင်ပြီး လူတန်းစား ကွဲပြားမှုသာ ပပျောက်သွားရင်၊ ပစ္စည်းမဲ့ အာဏာရှင်စနစ် အစိုးရလည်း အလိုအလျောက် ညှိုးခြောက်ပျောက်ကွယ်သွားမှာ ဖြစ်ကြောင်း အိန်ဂယ်က ဆိုတယ် (V.I.Lenin, “The State and Revolution,”)။

အစိုးရနဲ့ ပတ်သက်လို့ မာ့စ်ဝါဒီတွေရဲ့ အမြင်ကို အချုပ် ဆိုရရင်၊ (၁) လူတန်းစား ကွဲပြားမှုကြောင့် အစိုးရ ပေါ် လာတာ ဖြစ်တယ်။ (၂) အစိုးရ ဆိုတာ လူတန်းစား တရပ်ဘက်က ရပ်တည်ပြီး၊ အခြား လူတန်းစား တရပ်ကို ဖိ နှိပ်ရေးယန္တရားသာ ဖြစ်တယ်။ (၃) အစိုးရ အကြမ်းဖက်ယန္တရားတွေ ဖြစ်တဲ့ ဗြူရိုကရေစီ၊ အမြဲတမ်း စစ်တပ်၊ ရဲ တပ်ဖွဲ့၊ အကျဉ်းထောင် စတာတွေဟာ လူ့အဖွဲ့အစည်းဆီက အခွန်ကောက် ရပ်တည်နေတဲ့ ကပ်ပါးတွေ ဖြစ် တယ်။ (၄) ဓနရှင်ဒီမိုကရေစီစနစ်မှာ အစိုးရဟာ လက်တဆုပ်စာ ဓနရှင် လူတန်းစားဘက်က ရပ်တည်ပြီးတော့၊ လူများစု အလုပ်သမား လူတန်းစားကို ဖိနှိပ်တယ်။ (၄) ဓနရှင် ဒီမိုကရေစီစနစ်မှာ၊ အရင်းရှင်တွေရဲ့ ဓနအင် အားက နိုင်ငံရေးအာဏာကို သြဇာညောင်းတယ်။ (၅) အလုပ်သမား လူတန်းစားဟာ အကြမ်းဖက် တော်လှန် ရေးနည်းဖြင့်သာ ဓနရှင်လူတန်းစားရဲ့ အာဏာကို လုယူနိုင်မယ်။ (၆) အလုပ်သမား လူတန်းစားဟာ လက်တ ဆုပ်စာ ဓနရှင်တွေပိုင် ကုန်ထုတ်အရင်းအနှီးတွေကို လူ့အဖွဲ့အစည်းပိုင် သိမ်းယူရမယ်။ (၇) ဓနရှင် ဖိနှိပ်ရေး ယန္တရားတွေကို အလုံးစုံ ဖျက်သိမ်းပြီး၊ ပစ္စည်းမဲ့ အာဏာရှင်စနစ်နဲ့ အစားထိုးရမယ်။ (၈) ကုန်ထုတ်အင်အားစု ကို အစွမ်းကုန် ဖွံ့ဖြိုးတိုးတက်အောင် လုပ်ပြီး၊ လူတန်းစား ကွဲပြားမှု ပပျောက်သွားတဲ့အခါ၊ ပစ္စည်းမဲ့အာဏာရှင် စနစ်ဟာလည်း အလိုအလျောက် ညှိုးခြောက်ပျောက်ကွယ်သွားလိမ့်မယ်။

### ၃။ ဓနရှင် ဒီမိုကရေစီစာပေ

ဒီဘက်ခေတ် ဗမာနိုင်ငံမှာ၊ ဓနရှင်ဒီမိုကရေစီ စာပေတွေ ပြန့်ပွားလာတယ်။ ကမ္ဘာ့အရင်းရှင် နိုင်ငံတွေမှာ ပညာတော်သင် သွားပြီး ပြန်လာတဲ့ နေ၀င်းမောင်၊ မင်းဇင်တို့လို ဓနရှင်ပေါက်စ ပညာတတ်တွေက ဓနရှင် ဒီမိုကရေစီစနစ် အကြောင်းကို ဗမာနိုင်ငံမှာ သင်တန်းဖွင့် ပြန်သင်ပေးကြတယ်။ မင်းဇင်ရဲ့ ဆရာဖြစ်သူ ဒီမိုက ရက်တိုက်ဇေးရှင်း စကော်လာ လာရီဒိုင်မွန်း ဆိုတာ ကွန်မြူနစ်ဝါဒ ဆန့်ကျင်ရေးနဲ့ ဓနရှင် ဒီမိုကရေစီဝါဒ ဖြန့်ချိ ရေးသမား ဖြစ်တယ်။ လာရီဒိုင်မွန်း ပါတဲ့ National Endowment for Democracy (NED) အဖွဲ့ရဲ့ အထောက် ပံ့ခံ နိုင်ငံရေး သင်တန်းကျောင်းတွေက ဓနရှင်ဒီမိုကရေစီစနစ် တည်ဆောက်ရေးကို ပို့ချပေးတယ်။ NED အထောက်အပံ့နဲ့ စာစောင် ထုတ်ဝြေဖန့်ချိတာတွေလည်း ရှိတယ်။ ပြည်တွင်းက နိုင်ငံခြား အထောက်ပံ့ခံ အရပ် ဘက်အဖွဲ့ အစည်းတချို့က လူငယ်တချို့လည်း ဒီသင်တန်းတွေ တက်ပြီးတော့၊ ပြန်လည် ပို့ချတာတွေ လုပ်ကြ တယ်။ အကျိုးအဆက်က၊ ဓနရှင် ဒီမိုကရေစီ အတွေးအခေါ်တွေ ပြန့်လာတယ်။ မာ့စ်ဝါဒီတွေအနေနဲ့၊ ဒီအတွေး အခေါ်တွေရဲ့ သရုပ်မှန်ကို ဝေဖန်ပြဖို့ လိုပါတယ်။ ဒီဝေဖန်ရေးက ၂၀၀၈ ဖွဲ့စည်းပုံ အခြေခံဥပဒေ ပြင်ဆင်ရေး/ ဖျက်သိမ်းရေးနဲ့လည်း ဆက်စပ်နေလို့ ဖြစ်တယ်။

လာရီဒိုင်းမွန်းက သူရဲ့ ဓနရှင်ဒီမိုကရေစီ စံတွေကို အမေရိကန် တော်လှန်ရေးက ယူထားတာ ဖြစ်တယ်။ “အ သက်ရှင်သန်ခွင့်၊ လွတ်လပ်ခွင့်နှင့် ပျော်ရွှင်မှုကို ရှာဖွေခွင့်တို့မှာ အမေရိကန် နိုင်ငံသား သီးသန့် အခွင့်အရေး အဖြစ် အမေရိကန် လွတ်လပ်ရေး ကြေညာစာတမ်းမှာ ရေးထားခြင်း မဟုတ်ပေ။ လူသားတိုင်းကို တန်းတူညီမျှ ဖန်ဆင်းထားပြီး၊ ဖန်ဆင်းရှင်က ၄င်းတို့ကို မည်သူတဦးတယောက်ကမျှ မချိုးဖျက်နိုင်သည့် အခွင့်အရေးတွေကို အပ်နှင်းထားသည်လို့ ကြေညာစာတမ်းမှာ ဆိုထားသည်။ …ယင်းအခွင့်အရေးတို့ကို လုံခြုံစေရန် အလို့ငှာ၊ အ အုပ်ချုပ်ခံတို့၏ သဘောဆန္ဒတူမှုဖြင့် တရားသော အာဏာကို ရထားသော အစိုးရကို လူထုထဲမှ ဖွဲ့စည်းသည် (Larry Diamond, “The Spirit of Democracy,” pp.17)”။ စိတ်ကူးယဉ်၊ ဓနရှင်ဒီမိုကရေစီဝါဒီတို့ ထုံးစံအ တိုင်း လာရီဒိုင်းမွန်းက ဒြပ်မဲ့စိတ်ကူးစံတွေကို သက်သေပြစရာ မလိုအောင် မှန်ကန်ပြီးသား၊ တလောကလုံး အမှန်တရားအဖြစ် ယူထားတယ်။ စိတ်ကူးယဉ် သမားတွေက၊ စိတ်ကူးစံ (Ideas)က သမိုင်းကို ဖန်တီးတယ်လို့ ယုံကြည်သူတွေ ဖြစ်တယ်။ မာ့စ်ဝါဒလို လူမှု လက်ရှိ အရှိတရားကို စေ့ငုလေ့လာပြီး၊ လက်တွေ့ လွတ်မြောက် ရေးလမ်းစဉ်ကို ညွှန်မပြပေ။ ဒါ့အပြင်၊ ဓနရှင် ဒီမိုကရေစီဝါဒီတွေက အစိုးရ တရပ်ဟာ လူတန်းစား ပဋိပက္ခတွေ အထက်မှာ ရှိပြီး၊ မည်သည့် လူတန်းစားဘက်ကမျှ ရပ်တည်ခြင်း မရှိသော ကြားနေ အဆုံးအဖြတ်ပြုသူ အဖြစ်၊ အစိုးရကို လက်ခံထားကြသည်။

ဒီမိုကရေစီစနစ်ကို အဓိပ္ပါယ်ဖွင့်ဆိုရာမှာလည်း အရည်အသွေး အနိမ့်၊ အမြင့် ခွဲခြားဖွင့်ဆိုပြတယ်။ အနိမ့်စား ဖွင့် ဆိုမှုမှာ၊ ဂျိုးဇက် ရွှန်းပီတာရဲ့ ဖွင့်ဆိုချက်ကို ယူပြီး၊ ဒီမိုကရေစီ ဆိုတာ တသီးပုဂ္ဂလ လူတွေက လူထုမဲ ရရေးအ တွက် လွတ်လပ်စွာ ယှဉ်ပြိုင်မှုကတဆင့် နိုင်ငံရေး ဆုံးဖြတ်ပိုင်ခွင့် ရရှိခြင်းလို့ ဖွင့်တယ်။ အရည်အသွေးမြင့် ဖွင့် ဆိုချက်မှာတော့၊ လက္ခဏာ (၁၀)ချက် ပါတယ်။ အတိုချုပ်ကတော့၊ တသီးပုဂ္ဂလ လွတ်လပ်ခွင့်၊ လူမျိုးရေး ဘာ သာရေး လွတ်လပ်ခွင့်၊ နိုင်ငံသားတိုင်း မဲပေးခွင့်နှင့် အရွေးကောက်ခံပိုင်ခွင့်၊ ရွေးကောက်ပွဲမှာ စစ်မှန်တဲ့ ပွင့်လင်းမှု ရှိရေး၊ တရားဥပဒေ ရှေ့မှောက်မှာ လူတိုင်း တန်းတူညီမျှ ရှိခွင့်၊ လွတ်လပ်တဲ့ တရားစီရင်ရေး စနစ်၊ ရွေးကောက်ခံတွေကို အင်စတီကျူးရှင်းအရ ထိန်းကျောင်းနိုင်ရေး၊ သတင်းမီဒီယာနဲ့ အရပ်ဘက် အဖွဲ့အစည်း လွတ်လပ်ခွင့်၊ စစ်တပ်ကို အရပ်ဘက် ရွေးကောက်ခံတို့က ထိန်းချုပ်နိုင်ရေး စသဖြင့်။ ဒုတိယ သတ်မှတ်ချက်က တော့ ဓနရှင်ဒီမိုကရေစီ စံတွေ ဖြစ်တယ်။ ဓနရှင် ဒီမိုကရေစီ ထုံးစံအတိုင်း၊ နိုင်ငံရေး လွတ်လပ်ခွင့်ကိုသာ ဇောင်းပေးထားတယ်။ Analytical Marxist ဂျယ်ရီကိုဟင်ရဲ့ “လွတ်လပ်မှုနှင့် ငွေကြေး (Freedom and Money)” ဆောင်းပါးကို ကိုးကားပြောရရင်၊ ဓနရှင်ဒီမိုကရေစီစနစ်အောက်မှာ ငွေ မရှိရင် လွတ်လပ်မှု မရှိဘူး။ အန်ဂလို-ဆက်ဆွန် နိုင်ငံရေး အစဉ်အလာမှာ၊ လွတ်လပ်မှု ဆိုရင် ကိုယ့်စိတ်ကြိုက် ရွေးချယ်လုပ်ဆောင်မှုကို တဦးဦးက ဟန့်တားပိတ်ပင်တာ မရှိသရွေ့ လွတ်လပ်တယ် (Negative Freedom)လို့ ယူဆကြတယ်။ ကိုဟင်က ငွေကြေး မရှိဘဲ ရထား သွားစီးတာ၊ ရှော့ပင်းမောက ပစ္စည်း ကောက်ယူတာ လုပ်ရင်၊ အရင်းရှင် လူ့ အဖွဲ့အစည်းမှာ လက်မှတ်စစ်ကပဲဖြစ်ဖြစ်၊ လုံခြုံရေးကပဲဖြစ်ဖြစ် လာရောက် တားမြစ်ပိတ်ပင်တာ ခံရမည် ဖြစ် ကြောင်း ငြင်းချက်ထုတ်တယ်။ အကြောင်းက အရင်းရှင်လူ့အဖွဲ့အစည်းမှာ၊ ပုဂ္ဂလပစ္စည်းပိုင်ခွင့် ဆိုတာ သက် သေပြစရာ မလိုအောင် မှန်ပြီးသား အမှန်တရားတခုလို လက်ခံထားလို့ ဖြစ်တယ်။

အရင်းရှင်စနစ်နဲ့ ဒီမိုကရေစီစနစ် ဆိုတာ လုံး၀ သဟဇာတ ဖြစ်တဲ့ အရာနှစ်ခု မဟုတ်ပေ။ ဓနဥစ္စာက နိုင်ငံရေး အာဏာကို လွှမ်းမိုးမှု ရှိတယ်။ ဒါကို လာရီဒိုင်းမွန်းတောင် နိုင်ငံရေးသိပ္ပံ ပညာရှင် စတီဗင် လဗစ်စကီနဲ့ လူကန် ဝေးတို့ စာကို ကိုးကား ၀န်ခံထားတယ်။ “အာဏာရ ပါတီ အများစုဟာ အာဏာ လက်ကိုင်ရှိမှုရဲ့ အကျိုးကျေးဇူး ကို ခံစားရပါတယ်။ မီဒီယာကို လွယ်လင့်တကူ အသုံးချနိုင်တယ်။ စီးပွားရေးလုပ်ငန်းတွေဆီက ရန်ပုံငွေ ကောက်ခံရတာ လွယ်ကူတယ်။ ရွေးကောက်ပွဲ လှုံ့ဆော်ကာလမှာ အစိုးရ သယ်ယူပို့ဆောင်ရေး ယာဉ်နဲ့ ၀န်ထမ်းတွေကို အသုံးပြုနိုင်တယ်။ အာဏာရပါတီက အစိုးရ အသုံးစရိတ်နဲ့ အကျိုးခံစားခွင့်တွေကို ကိုယ့်ပါတီ မဲဆန္ဒနယ်နဲ့ မဲဆန္ဒရှင်တွေ အတွက် အသုံးချတာမျိုး (Larry Diamond, pp.24)”။ ဒါပေမယ့်၊ ဓနရှင် ဒီမိုကရေစီ ဝါဒီ ဒိုင်းမွန်းက ဓနရှင် ဒီမိုကရေစီစနစ်ကို အတင်း ကာဖို့ လုပ်ပြန်တယ်။ “ဥပဒေ စည်းမျဉ်းတွေကို ကွက်ကျား ချိုးဖောက်ခြင်း သို့မဟုတ် အာဏာရပါတီက နှိုင်းရအားသာချက်ကို အသုံးချခြင်းတို့ ရှိသော်လည်း၊ မဲဆန္ဒရှင်တို့ အဖို့ ပုံမှန်နိုင်ငံရေး နည်းလမ်းမှတဆင့် အသုံးမကျသော ရွေးကောက်ခံကို ဖြုတ်ချနိုင်ပါက၊ ရွေးကောက်ပွဲမှာ ဒီ မိုကရေစီနည်းမကျဟု မဆိုနိုင် (Larry Diamond, pp.25)”လို့ ဆိုထားပြန်တယ်။

မာ့စ်-အိန်ဂယ်တို့ ဆိုသလိုပင်၊ အစိုးရ ဆိုတာ လူတန်းစား ဖိနှိပ်ရေး ကိရိယာသာ ဖြစ်တယ်။ ဓနရှင် ဒီမိုကရေစီ ကလည်း သူ့စနစ်ကို ဆန့်ကျင်လာရင်တော့၊ အင်အား သုံးမည် ဖြစ်ကြောင်း လာရီဒိုင်းမွန်းက ဆိုထားတယ်။ “အနောက်နိုင်ငံက အခြေကျပြီး ဒီမိုကရေစီနိုင်ငံတွေ အပါအ၀င် အုပ်ချုပ်မှုစနစ် အားလုံးသည် တရား၀င်မှု (legitimacy)နှင့် အင်အားသုံးမှုကို အနည်းအကျဉ်းတော့ ရောထွေးသုံးသည်။ အစိုးရ၏ စနစ်တခုကို နိုင်ငံသား တိုင်းက တရား၀င်သည်ဟု လက်ခံထားသော နိုင်ငံ ရှိနိုင်ဖွယ်ရာ မရှိပေ။ တခါတရံတွင်၊ စနစ်ကို ဆန့်ကျင်လာ သည့် အပြုအမူကို အပြစ်ပေးရန်နှင့် အမိန့် နာခံရန်အတွက် အင်အားသုံး ခြိမ်းခြောက်မှုသည် လိုအပ်သည် (Larry Diamond, pp.89)”။ အစိုးရ ဆိုတာ လူတန်းစား ဖိနှိပ်ရေး ကိရိယာလို့ မာ့စ်ဝါဒီတွေက လက်ခံထား တော့၊ ဒီအချက်ကို ငြင်းစရာ မရှိပေ။ ထပ်မေးစရာ ရှိလာသည်က၊ ဘယ်လူတန်းစားဘက်က ရပ်တည်ပြီး ဘယ် လူတန်းစားကို ဖိနှိပ်မည်နည်း ဆိုသော မေးခွန်း ဖြစ်တယ်။

“…စီးပွားရေး ဖွံ့ဖြိုးတိုးတက်မှုက လူလတ်တန်းစား များလာစေပြီး၊ ပြည်သူလူထုအဖို့ သတင်းအချက်အလက်နှင့် ပညာရေး အဆင့်အတန်းကို မြှင့်တင်ပေးနိုင်သည်။ …..စီးပွားရေး ဖွံ့ဖြိုးတိုးတက်မှုမှ တဆင့် ၀င်ငွေ တက်လာမှု၊ စီးပွားရေး လုံခြုံမှုနှင့် အဆင့်မြင့်ပညာရေး ကျယ်ကျယ်ပြန့်ပြန့် သင်ကြားပေးနိုင်မှုက အောက်ခြေ အလွှာက လူတွေကို ရေရှည်မျှော်လင့်ချက် ဖြစ်ပေါ်စေပြီး၊ နိုင်ငံရေးနှင့် ပတ်သက်လို့ တစတစချင်း ပြောင်းလဲမှု အမြင်ကို ဖြစ်ပေါ်စေခြင်းအားဖြင့်၊ လူတန်းစား တိုက်ပွဲ ပုံသဏ္ဍာန်ကို အဆုံးအဖြတ် ပြုပေးနိုင်သည် (Larry Diamond, pp.98)” လို့ မာတင် လစ္စက် စာကို ကိုးကားထားတယ်။ အရင်းရှင်စနစ်အောက်မှာ၊ ဘယ်တော့မှ စေ့စပ်လို့ မရနိုင်မယ့် လူတန်းစား ပဋိပက္ခကို စေ့စပ်ဖို့ ကြိုးပမ်းတဲ့ အမြင်ပဲ။ အောက်ဆုံး အလွှာက လူတွေကို မျှော်လင့် ချက် အနည်းငယ် ပေးပြီး၊ လူတန်းစား သိစိတ်ကို လမ်းလွှဲအောင် ကြိုးပမ်းတဲ့ အမြင် ဖြစ်တယ်။ “သည်းခံနိုင်မှု၊ တခြားသူတွေနှင့် ယုံကြည်မှု၊ အာဏာကို သံသယရှိမှုနှင့် လွတ်လပ်မှု တန်ဖိုးထားမှု လိုမျိုး ယဉ်ကျေးမှု ဆိုင်ရာ ပြောင်းလဲလာမှုဟာလည်း နိုင်ငံရေး အကျိုးအဆက်တွေ အများကြီး ဖြစ်စေပါတယ်။ တချက်ကတော့၊ (အသ နားခံစာတင်တာ၊ ဆန္ဒဖော်ထုတ်တာ၊ စားသုံးသူ သပိတ်မှောက်တာ လိုမျိုး) ငြိမ်းငြိမ်းချမ်းချမ်း ဆန္ဒဖော်ထုတ်မှု တွေကို ဖြစ်ပေါ်စေပါတယ်။ ဒီလှုပ်ရှားမှုတွေက အုပ်ချုပ်သူ ထိပ်တန်းအလွှာကို စိန်ခေါ်နိုင်ပါတယ်။ ဒီသက် ရောက်မှုက ဒီမိုကရေစီ ဘိုးအေနိုင်ငံတွေရော၊ လက်သစ် နိုင်ငံတွေ အတွက်ပါ မှန်ပါတယ်။ လက်သစ် နိုင်ငံ တွေမှာ ဆိုရင် အာဏာရှင်စနစ်ကို ဖြိုချဖို့ လူထုအုံကြွမှုတွေတောင် ကျဆင်းလာပါတယ် (Larry Diamond, pp.101)”။ အုပ်ချုပ်သူ လူတန်းစားကို တိုက်ရာမှာ၊ ငြိမ်းချမ်းစွာ ဆန္ဒဖော်ထုတ်နည်းက စိန်ခေါ်နိုင်စွမ်း ရှိတယ် လို့ လာရီတို့ ပြောနေတာ ဖြစ်တယ်။

လာရီဒိုင်းမွန်း တင်ပြနေတဲ့၊ ဓနရှင်ဒီမိုကရေစီစနစ်ကို အချုပ်ပြောရရင်၊ (၁) စိတ်ကူးယဉ်နှုန်းစံတွေကို တလော ကလုံး စံနှုန်းအဖြစ် လက်ကိုင်ပြုရင်း၊ လူ့အဖွဲ့အစည်း ပြောင်းလဲရေးကို စိတ်ကူးနေတာ ဖြစ်တယ်။ (၂) နိုင်ငံရေး လွတ်လပ်ခွင့်ကို ဇောင်းပေးပြီး၊ စီးပွားရေး လွတ်လပ်ခွင့်ကိုတော့ ဒီမိုကရေစီစနစ် သတ်မှတ်ရာမှာ မပါ၀င်။ (၃) အာဏာရ ပါတီနှင့် အုပ်ချုပ်သူတွေဟာ စီးပွားရေး လုပ်ငန်းတွေနဲ့ ဆက်နွှယ်နေတယ်။ အရင်းက နိုင်ငံရေး အာဏာအပေါ် လွှမ်းမိုးမှုတော့ ရှိတယ်။ (၄) ဓနရှင်ဒီမိုကရေစီစနစ်ကို ဆန့်ကျင်လာရင် အင်အားသုံး ဆောင် ရွက်မယ်။ (၅) အောက်ဆုံးလွှာကို ၀င်ငွေနှင့် ပညာရေး အတိုင်းအတာ တခုအထိ မြှင့်ပေးရင်း၊ နိုင်ငံရေးမှာ တစ တစ ပြောင်းလဲရေး အမြင်ကို ဖြစ်ပေါ်အောင် လုပ်ပြီး၊ လူတန်းစား သိစိတ်ကို လမ်းလွှဲနိုင်ဖို့ ဖြစ်တယ်။ (၆) ငြိမ်းချမ်းစွာ ဆန္ဒဖော်ထုတ်နည်းက အာဏာလက်ရှိ ထိပ်တန်းအလွှာကို စိန်ခေါ်နိုင်တယ်လို့ ဆိုတယ်။ ကဲ…. ဓနရှင် ဒီမိုကရေစီဝါဒီတွေ ဗမာနိုင်ငံရေးမှာ ဘယ်လို အကြံပြုချက်တွေ ပေးသလဲ ဆက်ကြည့်ကြရအောင်ပါ။

### ၄။ ဗမာနိုင်ငံရေးမှာ ဓနရှင်ဒီမိုကရေစီဝါဒီတွေရဲ့ အကြံပြုချက်

“အသွင်ကူးပြောင်းနေတဲ့ အာဏာရှင်အုပ်ချုပ်ရေးစနစ်တွင်းမှာ၊ အာဏာကို လက်မလွှတ်လိုသော၊ သို့မဟုတ် ဒီမိုကရေစီကို အူလိုက် သည်းလိုက် ငြင်းဆန်နေသော ‘အမာသမား’နှင့် အာဏာရှင်အုပ်ချုပ်ရေးစနစ်မှာ ပါ၀င် သူ ဖြစ်သော်လည်း အုပ်ချုပ်ရေးစနစ်ကို ဖွင့်ပေးပြီး၊ နိုင်ငံသား လွတ်လပ်ခွင့် ခွင့်ပြုပေးဖို့၊ ရွေးကောက်ပွဲအရ တရား၀င်မှုကို တနည်းနည်းနဲ့ အသုံးချဖို့ နားချလို့ ရတဲ့ ‘အပျော့သမား’ အကွဲမှာ၊ အမြဲတမ်း နီးပါးလောက် ဖြစ် တတ်သည် (Larry Diamond, “The Opening in Burma,” Journal of Democracy, pp.138, October-2012, Vol-23, No-4)။”

“အလားတူပင်၊ အတိုက်အခံ အုပ်စုထဲမှာလည်း ‘အလယ်အလတ်သမား’နှင့် ‘ရယ်ဒီကယ်’ အကွဲ ရှိနိုင်ကြောင်း၊ အလယ်အလတ် သမားတွေက ဒီမိုကရေစီစနစ်ကို ယုံကြည်သက်၀င်ပြီး တိုက်ပွဲ၀င်ဖူးသော်လည်း၊ ဒီမိုကရေစီ စနစ် အကူးအပြောင်း အတွက် အာဏာရှင် အုပ်ချုပ်သူတွေနှင့် ညှိနှိုင်းဖို့ လိုအပ်ကြောင်း သဘောပေါက်သူတွေ ဖြစ်ကြောင်း၊ ရယ်ဒီကယ်တွေကတော့ စေ့စပ်ညှိနှိုင်းရေး မလုပ်လိုဘဲ ဆန္ဒပြနည်း၊ လူထုအုံကြွမှု ပုံသဏ္ဍာန် တ နည်းနည်းကို အသုံးချပြီး အာဏာကို ဘယ်လို အခြေအနေမှာပင် ဖြစ်ပါစေ လွှဲပြောင်းပေးဖို့ လိုလားကြကြောင်း၊ အာဏာရှင် အုပ်ချုပ်ရေးစနစ်အဖို့ စစ်ရှုံးတာ၊ ဘဏ္ဍာရေး ကျပ်တည်းတာမျိုး ကြုံနေရင်တော့ အာဏာလွှဲပြောင်း ပေးဖို့ နည်းက လွှဲလို့ တခြားနည်းလမ်း မရှိကြောင်း၊ သို့သော် စည်းလုံးညီညွှတ်နေသည့် အုပ်ချုပ်ရေးစနစ်ကို အတိုက်အခံက အတင်း အင်အားသုံး လုပ်ဆောင်ခြင်းနည်းဖြင့် မည်သည့် အကူးအပြောင်းမှ လုပ်ဆောင်လို့ မရ ကြောင်း ရေးထားတယ် (Larry Diamond, pp.139)။”

“ဗမာအာဏာရှင်စနစ်က စည်းလုံးမှု ရှိနေပြီး အဓိက အကျိုးစီးပွားကို ကာကွယ်ဖို့ရန် အင်အားသုံး အကြမ်းဖက် ဖို့ အဆင်သင့် ဖြစ်နေတာက တကြောင်း၊ နိုင်ငံရေး အကျဉ်းသား အများစုက ထောင်ထဲမှာ ဖြစ်တာက တကြော င်း၊ တိုင်းရင်းသား ဒေသဘက်တွေမှာ တိုက်ပွဲ ပြင်းပြင်းထန်ထန် ဖြစ်နေတာက တကြောင်း၊ အုပ်ချုပ်ရေးစနစ်ကို သွားစိန်ခေါ်ရင် ဘယ်လောက်ထိ ဆိုးဝါးတဲ့ အကျိုးအဆက်တွေကို ကြုံရမယ် ဆိုတာ မသေချာကြောင်း၊ ဒါ ကြောင့် ဒီမိုကရေစီစနစ် ကူးပြောင်းလိုပါက အာဏာရှင်တွေဘက်မှ အပျော့သမားတွေနှင့် အတိုက်အခံဘက်မှ လက်တွေ့ကျပြီး ပျော့ပျောင်းသော ခေါင်းဆောင်တွေ အတူတကွ တွေ့ဆုံပြီး၊ သဘောတူညီချက်တွေ ယူရလိမ့် မည် ဖြစ်ကြောင်း၊ နှစ်ဖက် အပြန်အလှန် ပဋိညာဉ်ပြုမှုမှာ နှစ်ဖက်လုံးရဲ့ လုံခြုံရေးကို တည်ဆောက်ဖို့လိုတယ် ဟု ရောဘတ်ဒါးက ဆိုကြောင်း၊….တဖက်ဖက်က အာဏာ ရလာရင်တောင် (တခြားတဖက်ရဲ့) အဓိက အကျိုးစီးပွားကို မဖျက်သိမ်းဖို့ ယုံကြည်နိုင်ရမည် ဖြစ်ကြောင်း ဆိုတယ် (Larry Diamond, pp.139)။

အမေရိကန် တော်လှန်ရေး၊ ပြင်သစ် တော်လှန်ရေးက ဆင်းသက်လာတဲ့ ဓနရှင်ဒီမိုကရေစီ စံနှုန်းတွေကို ဆုပ် ကိုင်ထားတဲ့ လာရီဒိုင်းမွန်းက “စေ့စပ်ရေး လမ်းကြောင်း”ကို အကြံပြုနေတာ ဖြစ်တယ်။ ဒါဟာ ဓနရှင်ဒီမိုကရေ စီဝါဒီတွေရဲ့ ကြောင်သူတော်ဆန်မှု၊ ရှေ့နောက် မညီမှုပဲ။ ပဒေသရာဇ် စနစ်ကို ဖြိုချရာမှာ၊ အမေရိကန်တော် လှန်ရေးရော၊ ပြင်သစ်တော်လှန်ရေးပါ တိုက်ယူခဲ့ရတာ ဖြစ်တယ်။ ပဒေသရာဇ် စနစ်ကို အပြီးပိုင် ဖြိုချတော် လှန်ပြီးမှ၊ ဓနရှင် ဒီမိုကရေစီ ယန္တရားသစ်ကို တည်ဆောက်နိုင်တာ ဖြစ်တယ်။ ခုတော့၊ အာဏာရှင်စနစ်ကို မုန်း လှပါပြီ ဆိုတဲ့ လာရီဒိုင်းမွန်းဟာ အာဏာရှင်စနစ်ရဲ့ ယန္တရားကို အပြီးပိုင် ဖြိုချရေးထက်၊ နှစ်ဖက် စေ့စပ်ညှိနှိုင်း ရေး (ဝါ) စျေးဆစ်ရေးကို အကြံပေးနေတယ်။ ဒါ့အပြင်၊ စစ်တပ်ကို အရပ်ဘက်က ထိန်းချုပ်ရေးနဲ့ တရားဥပဒေ စိုးမိုးရေးကို လွန်လွန်ကျူးကျူး ဆောင်ရွက်မိရင်၊ စစ်တပ်ဘက်က အာဏာပြန်သိမ်းနိုင်ကြောင်း အစိုးရိမ်လွန် နေပြန်တယ်။ နဂိုကတိုင် စေ့စပ်ညှိနှိုင်းရေးနဲ့ ငြိမ်းချမ်းစွာ ဆန္ဒ ဖော်ထုတ်ရေး နည်းနာလောက်ကိုသာ အာဏာ ရှင်တွေကို တိုက်နည်းအဖြစ် လက်ခံထားလိုသူ ဖြစ်လေတော့၊ အခြေခံ ဥပဒေ ပုဒ်မတွေ ပြင်ဆင်ရေးအတွက် လည်း ညှိနှိုင်းကြစေလိုကြောင်း ဆိုတယ်။ ၂၀၁၅ ရွေးကောက်ပွဲမှာတောင် နိုင်သူ အကုန်ယူစနစ် (FPTP)ကို ကျင့်သုံးရင် NLDပါတီ အပြတ်အသတ် နိုင်တဲ့အခါ၊ ၁၉၉၀ ရွေးကောက်ပွဲလို စစ်တပ်က အာဏာလွှဲမပေးပဲ နောက်ပြန်ဆုတ်သလို ဖြစ်နိုင်လို၊ NLDပါတီ ကိုယ်တိုင် အခုမဲပေးပုံစနစ်ကို လက်မခံသင့်ကြောင်း လာရီက သူ့ တပည့် မင်းဇင် ဆောင်းပါးကို ကိုးကားထားလိုက်သေးတယ် (Larry Diamond, pp.143)။

အချုပ်ဆိုရရင်၊ ဓနရှင်ဒီမိုကရေစီ ဝါဒီတွေဟာ (၁) လူထုက သမိုင်းကို ဖန်တီးသူလို့ မယုံကြည်ဘူး။ ကြီးမြတ်သူ တွေကသာလျှင် သမိုင်းကို ဖန်တီးသူလို့ ရှေးပဝေဏသီက အတွေးအခေါ်က ရုန်းမထွက်နိုင်သူတွေ ဖြစ်တယ်။ ဒါကြောင့်၊ ထိပ်ပိုင်း ခေါင်းဆောင်စုချင်း ကြိတ်ဝိုင်း သဘောတူညီမှု ယူကာမျှဖြင့် စနစ် အပြောင်းအလဲ လုပ်နိုင် မယ်လို့ စိတ်ကူးယဉ်နေကြတယ်။ (၂) အာဏာရှင်စနစ်ကို အဆုံးထိ တိုက်ရင်း၊ အာဏာရှင် ယန္တရားကို အပြီး ပိုင် ဖြိုချပြီး၊ ဓနရှင်ဒီမိုကရေစီ တော်လှန်ရေး ပြီးမြောက်အောင် ဆောင်ရွက်ဖို့တောင် စိတ်ကူး မရှိကြဘူး။ လက် ရှိ အာဏာရှင်ယန္တရားထဲမှာ အာဏာခွဲဝေ မျှယူဖို့သာ ဖြစ်တယ်။ (၃) အုပ်ချုပ်သူ လူတန်းစားကို ဖြိုချရာမှာ အ ကြမ်းနည်းအားဖြင့်သာလျှင် ဖြိုဖျက်နိုင်မယ်လို့ မာ့စ်ဝါဒီတွေလို ခိုင်မာတဲ့ ယုံကြည်ချက် မရှိဘူး။ ဓနရှင်ဒီမိုကရေ စီစနစ် အခြေကျပြီးသား အနောက်နိုင်ငံတွေမှာ သုံးတဲ့၊ ငြိမ်းချမ်းစွာ ဆန္ဒဖော်ထုတ်ခြင်းလို နည်းနာလောက်နဲ့ အာဏာရှင်စနစ်ကို နောက်ဆုံးမှာ အောင်ပွဲဆင်နိုင်မယ် ထင်နေကြတယ်။ (၅) စီးပွားရေး အခြေခံ အုတ်မြစ်နဲ့ အပေါ်ထပ် နိုင်ငံရေး အဆောက်အအုံရဲ့ ဆက်စပ်မှုကို မာ့စ်ဝါဒီတွေလို နားမလည်တဲ့ အတွက်၊ နိုင်ငံရေး ပြဿ နာကို အပေါ်ထပ် အဆောက်အအုံ ပြင်ဆင်ရေး နည်းနာတွေနဲ့ ဖြေရှင်းဖို့ ကြိုးစားနေတယ်။ ဥပမာ မဲပေးတဲ့ စနစ် ပြောင်းလဲ တာမျိုး။ တိုတို ဆိုရရင်၊ ဓနရှင်ဒီမိုကရေစီဝါဒီတွေဟာ ဗမာနိုင်ငံ စစ်အာဏာရှင်စနစ် အပြီးပိုင် ဖြိုဖျက်ရေးကို လုပ်ဆောင်နိုင်မည် မဟုတ်ပေ။ ဓနရှင်ဒီမိုကရေစီ တော်လှန်ရေးကိုပင် ပြီးမြောက်အောင် ဆင်နွှဲ နိုင်မည် မဟုတ်။ အခြေခံဥပဒေ ဖျက်သိမ်းရေး ဘာကြောင့် ခက်ခဲရသလဲ၊ အခြေခံ ဥပဒေက တကယ့် နိုင်ငံရေး ပြဿနာလား ဆိုတာကို မာ့စ်ဝါဒဘက်က ဆက်ဆွေးနွေးပါမယ်။

### ၅။ အခြေခံ ဥပဒေက ပင်မ ပြဿနာ မဟုတ်

မာ့စ်ဝါဒီတွေရဲ့ သမိုင်းအမြင်ကို အထက်မှာ ရှင်းခဲ့ပြီးပါပြီ။ (၁) တရားဥပဒေ၊ ဘာသာရေး၊ ယဉ်ကျေးမှု၊ အုပ်ချုပ်ရေး စနစ် စတဲ့ အပေါ်ထပ် နိုင်ငံရေး အဆောက်အအုံတွေ ဆိုတာ၊ စီးပွားရေး အခြေခံအုတ်မြစ် ဖြစ်တဲ့ ကုန်ထုတ် ဆက်ဆံရေးအပေါ် အခြေခံ ပြီးတော့မှ၊ ပေါ်ပေါက်လာတာ ဖြစ်ကြောင်း ဆိုပြီးပါပြီ။ ကုန်ထုတ် ဆက်ဆံရေး ဆိုတာလည်း၊ ကုန်ထုတ်အရင်းအနှီးကို ထိန်းချုပ်ထားနိုင်မှု၊ ပိုင်ဆိုင်မှုအပေါ်မှာ အခြေခံ ပြီးတော့ ပေါ်ပေါက်လာတာ ဖြစ်တယ်။ (၂) ဒါ့အပြင်၊ အစိုးရ ဆိုတာ လူတန်းစား ကွဲပြားမှုကြောင့် ပေါ်ပေါက်လာတာ ဖြစ်ကြောင်း၊ လူတန်းစား တစားဘက်က ရပ်တည်ပြီး၊ အခြား လူတန်းစားကို ဖိနှိပ်ရေး ယန္တရားသာ ဖြစ်ကြောင်း ဆိုခဲ့ပြီးပါပြီ။ (၃) အစိုးရ ကာကွယ်ပေးတဲ့ လူတန်းစား ဆိုတာ၊ ကုန်ထုတ် ဆက်ဆံရေးမှာ ကုန်ထုတ် အရင်းအနှီးကို ပိုင်ဆိုင်ထားသူ လူတန်းစား ဖြစ်တယ်။ ဒါကြောင့် ကျေးပိုင်ကျွန်ပိုင်ခေတ်မှာ ကျေးကျွန်ပိုင် ရှင်တွေ၊ ပဒေသရာဇ်ခေတ်မှာ ပဒေသရာဇ် အရှင်သခင်ကြီးတွေ၊ အရင်းရှင်ခေတ်မှာ အရင်းရှင်ကြီးတွေ အကျိုး စီးပွားဘက်က အစိုးရက ရပ်တည်တာ ဖြစ်တယ်။

ဆိုတော့၊ ဥပဒေ ဆိုတာ လူတန်းစား တစားရဲ့ အကျိုးစီးပွားကို ကာကွယ်ပေးတဲ့ အပေါ်ထပ် နိုင်ငံရေး အဆောက်အအုံ တခုသာ ဖြစ်တယ်။ ဥပဒေ ဆိုတာ အုပ်ချုပ်သူ လူတန်းစား အကျိုးစီးပွားကို ကန့်လန့်ကာအုပ် ပြီး၊ လူထုတရပ်လုံး အကျိုးစီးပွားအတွက်လို့ ထင်ယောင်ထင်မှား ဖြစ်အောင် ဖန်တီးထားတယ်။ ဒီတော့၊ မေးစရာ မေးခွန်းတခု ရှိလာတယ်။ စာရွက်စုတ်၊ စက္ကူစုတ်၊ စာအုပ်တအုပ်ထဲမှာ ရေးသားထားတဲ့၊ ဥပဒေတွေကို ဘာကြောင့် လူထုက လွယ်လွယ်ကူကူ ပြင်ဆင်တာ၊ ဖျက်သိမ်းတာ မလုပ်နိုင်ရတာလဲ။ အုပ်ချုပ်သူ လူတန်းစား က လက်နက်ကိုင် ရဲတပ်ဖွဲ့၊ စစ်တပ်၊ အကျဉ်းထောင်၊ ဗြူရိုကရေစီ စတဲ့ ယန္တရားတွေ သုံးပြီးတော့၊ အဖိနှိပ်ခံ လူ တန်းစားကို ဖိနှိပ်နိုင်နေလို့ ဖြစ်တယ်။ မေးစရာ တခု ထပ်ရှိ လာပြန်တယ်။ ဒါဆို၊ အုပ်ချုပ်သူ လူတန်းစားကရော ဒီဖိနှိပ်ရေးယန္တရားတွေ သုံးပြီးတော့ အကြမ်းဖက်မှုတွေ ဘာကြောင့် လုပ်ရတာလဲ၊ တကယ်ပဲ ဒီဥပဒေကို ကာ ကွယ်ချင်လို့လား။ သက်မဲ့ စာအုပ်တအုပ်အတွက် သက်ရှိ လူတွေကို ဖိနှိပ်နေတယ် ဆိုတာ၊ ရယ်စရာ ဟာသတ ခုမျှသာ ဖြစ်တယ်။ အဓိကက၊ အုပ်ချုပ်သူ လူတန်းစားဟာ သူတို့ရဲ့ ကုန်ထုတ်အရင်းအနှီးတွေ ပိုင်ဆိုင်ထားမှုနဲ့ နိုင်ငံရေး အာဏာကို ကာကွယ်ဖို့သာ ဖြစ်တယ်။ ဒါဆိုရင်၊ အဓိက ပြဿနာက အုပ်ချုပ်သူ လူတန်းစားက စီးပွား ရေးအာဏာနဲ့ နိုင်ငံရေး အာဏာကို လက်ဝါးကြီးအုပ် ချုပ်ကိုင်ထားတဲ့ ပြဿနာပဲ။ ဒီချုပ်ကိုင်ထားမှုကို အဖိနှိပ်ခံ လူထုက ထိပါးလာမှာ အသေအလဲ ကာကွယ်နေတဲ့ ပြဿနာပဲ။ ဒါဆိုရင်၊ အဓိက ပြဿနာက ဖွဲ့စည်းပုံအခြေခံ ဥပဒေ ပြဿနာ မဟုတ်ဘူး ဆိုတာ ပေါ်လွင်လာပြီ။ စာအုပ်ထဲက ပြဿနာ မဟုတ်ဘူး ဆိုတာ ထင်ရှားလာပြီ။ အဓိက ပြဿနာက စာအုပ်အပြင်ဘက် တကယ့် လူမှုဘ၀ အရှိတရားမှာ အခြေခံနေတယ်ဆိုတာ ပြသနေ တယ်။ တကယ့် လူမှုလက်တွေ့ ဘ၀မှာ ဖြစ်ပျက်နေတဲ့၊ ဖိနှိပ်သူနဲ့ အဖိနှိပ်ခံ လူတန်းစား ပြဿနာ၊ အုပ်ချုပ်သူ နဲ့ အအုပ်ချုပ်ခံ ပြဿနာ၊ ကုန်ထုတ်အရင်းအနှီး လက်ရှိနဲ့ ကုန်ထုတ် အရင်းအနှီး လက်မဲ့ ပြဿနာသာ ဖြစ် တယ်။ တနည်းအားဖြင့် စစ်ဗြူရိုကရက် အရင်းရှင်စနစ် ပြဿနာ ဖြစ်တယ်။ အခြေခံ ဥပဒေ ပြဿနာ ဆိုတာ ဒီပြဿနာတွေကို မြင်နိုင်စွမ်း မရှိအောင် လှည့်ဖျားဖို့ အတွက် ပုဝါပါး ဖုံးထားတာသာ ဖြစ်တယ်။

ဒီတော့ ပြဿနာ မတူရင် ပြဿနာကို ဖြေရှင်းမယ့် နည်းနာလည်း မတူနိုင်ဘူး။ အခြေခံ ဥပဒေပြဿနာ ဝါ စာအုပ် တအုပ်ရဲ့ ပြဿနာမျှသာလို့ ယူဆကြတုန်းက၊ ဒီပြဿနာကို ဖြေရှင်ဖို့ စိတ်ကူးယဉ်ဆန်တဲ့ နည်းလမ်း တွေ အများကြီး ချပြကြတယ်။ တချို့က ဓနရှင်ဒီမိုကရေစီ ဝါဒီတွေ အကြံပြုသလို စစ်အာဏာရှင် ထိပ်ပိုင်း ခေါင်းဆောင်တွေနဲ့ ဖြည်းဖြည်းချင်း ညှိပြင်ဖို့ ပြောတယ်။ တချို့က လက်ရှိ လွှတ်တော်ထဲက ပြင်ဖို့/ဖျက်သိမ်းဖို့ ပြောတယ်။ တချို့က လွှတ်တော် ပြင်ပလမ်းကြောင်းနဲ့၊ တနည်းအားဖြင့် လွှတ်တော်ပြင်ပမှာ နိုင်ငံရေးအင် အားစုတွေ အားလုံး ပါ၀င်တဲ့ အသစ်ရေးဆွဲရေး လမ်းကြောင်းက သွားဖို့ ပြောတယ်။ ဒီနည်းနာတွေ အားလုံးဟာ အခြေခံ ဥပဒေပြဿနာ၊ စာအုပ်တအုပ် ပြဿနာလို့ လွဲမှားပြီး မြင်ရာက၊ ဆင်းသက်လာတဲ့ လွဲမှားတဲ့ စိတ်ကူး ယဉ်လမ်းစဉ်တွေသာ ဖြစ်တယ်။ လက်ရှိကာလအထိ စစ်အာဏာရှင်စနစ် ကြီးစိုးထားတုန်း ဆိုတာ မေ့မျောပြီး၊ အနောက်နိုင်ငံက အခြေကျပြီး ဓနရှင်ဒီမိုကရေစီ နိုင်ငံတွေမှာလို အေးအေးဆေးဆေး ဖြေရှင်းနိုင်မယ်လို့ အထင်ရောက် နေတာသာ ဖြစ်တယ်။

တကယ့် ပြဿနာက စစ်ဗြူရိုကရက်အရင်းရှင်စနစ်ပဲ။ စာအုပ် ကလေး တအုပ်ကို ပြင်နိုင်ရုံမျှနဲ့၊ ဒီပြဿနာကို ဖြေရှင်းနိုင်မှာ မဟုတ်ဘူး။ ဒီစာအုပ် ဖျက်သိမ်းရေးအတွက်လည်း စစ်အာဏာရှင်တွေက အေးအေးဆေးဆေး ထိုင်ကြည့်နေမှာ မဟုတ်ဘူး။ စစ်အာဏာရှင်တွေ ဆိုတာ ဇာတကပုံပြင်ထဲက ဘုရင်လို သံဝေဂ ရပြီး တောထွက်မယ့်လူ တယောက်မှ မရှိဘူး။ စစ်ဗြူရိုကရက် အရင်းရှင်စနစ်ကို ဖျက်သိမ်းနိုင်ဖို့ ဆိုရင် အေးအေး ချမ်းချမ်းနည်းနဲ့ ဘယ်တော့မှ အောင်မြင်မှာ မဟုတ်ဘူး။ အဖိနှိပ်ခံ အလုပ်သမား၊ လယ်သမား၊ ကျောင်းသားနဲ့ မြို့နေဆင်းရဲသား စတဲ့ လူထုလူတန်းစား ပေါင်းစုံ ပါ၀င်တဲ့ “တိုက်ပွဲ”က တဆင့်၊ အောင်ပွဲခံနိုင်မှသာ ဒီပြဿနာ ကို ဖြေရှင်းနိုင်မယ်။ ဒီတိုက်ပွဲကို ဦးဆောင်ရာမှာလည်း မှန်ကန်တဲ့ တော်လှန်ရေး အဘိဓမ္မာကို ကိုင်စွဲထားတဲ့၊ မာ့စ်-လီနင်ဝါဒ ဆုပ်ကိုင်ထားတဲ့ ပါတီတခုရဲ့ ဦးဆောင်မှုကို ခံယူမှသာ၊ စစ်ဗြူရိုကရက် အရင်းရှင်စနစ် ယန္တရားကို အလုံးစုံ ဖျက်သိမ်းပြီး၊ ဒီမိုကရေစီသစ်ကို တည်ဆောက်နိုင်လိမ့်မယ်။

ဒီနေရာမှာ စစ်ဗြူရိုကရက် အရှင်းရှင်စနစ် အကြောင်း နည်းနည်း ရှင်းဖို့ လိုတယ်။ ဒါမှ၊ “တိုက်ပွဲ”နည်းလမ်းကပဲ သူတို့ရဲ့ စီးပွားရေးအာဏာ၊ နိုင်ငံရေး အာဏာတွေကို ဖျက်သိမ်းနိုင်မယ် ဆိုတာ ထင်ရှားမယ်။ မဟုတ်ရင်၊ စိတ် ကူးယဉ်မှုတွေ ၀င်ရောက်လာနိုင်တယ်။ ၁၉၅၈ ပါလီမန်ခေတ်ကတိုင်၊ စစ်တပ်ပိုင် စီးပွားရေးကို စတည်ဆောက် လာတယ်။ ၁၉၆၂ မှာတော့၊ စစ်တပ်က တနိုင်ငံလုံးကို စီးပွားရေးအရရော၊ နိုင်ငံရေးအရာပါ လက်ဝါးကြီးအုပ် ချုပ်ကိုင်ဖို့ အာဏာသိမ်း လိုက်တယ်။ ၁၉၈၈ နောက်ပိုင်းမှာ စစ်တပ်က အရင်းရှင်စီးပွားရေးစနစ် ဝါ တံခါးဖွင့် စီး ပွားရေးစနစ်ကို ပြန်အစပြုလာတယ်။ အဲဒီကာလမှာ၊ အစိုးရပိုင် လုပ်ငန်းတွေကို ပုဂ္ဂလိကပိုင်ပြုရေး လုပ်တယ်။ တဖက်မှာလည်း၊ စစ်တပ်ပိုင် စီးပွားရေးတွေ ဖြစ်တဲ့ မြန်မာ့စီးပွားရေး ကော်ပိုရေးရှင်းနဲ့ ဦးပိုင်ကုမ္ပဏီတွေ ထောင်ပြီး ဗမာ့စီးပွားရေး ရင်းမြစ်တွေကို ချုပ်ကိုင်ထားတယ်။ တဖက်မှာကျ၊ စစ်အာဏာရှင်တွေက သူတို့နဲ့ ပလဲနံပ သင့်မယ့် အရပ်သားတွေကို သူကောင်းပြုပြီးတော့၊ ခရိုနီသမား တအုပ်ကို မွေးထုတ်လာတယ်။ အရင်း ရှင် စျေးကွက်စီးပွားရေး အတွက် အစိုးရပိုင် လုပ်ငန်းတွေကို ပုဂ္ဂလိကပိုင် ပြုရာမှာလည်း၊ ဒီခရိုနီအုပ်စုကို ချိုးချိုး ခြောင်ခြောင်စျေးနဲ့ ချပေးတယ်။ ၂၀၁၅ သိန်းစိန်အစိုးရ ဆင်းမသွားခင်၊ လက်ကျန် အစိုးရ လုပ်ငန်းတွေကို ပုဂ္ဂလိကပိုင်ပြုရေး လုပ်တာမှာ ခရိုနီတွေ အမြတ်ထွက်ပြန်တယ်။ ဒေါ်စု အစိုးရ တက်လာပြီးနောက်ပိုင်း ကမ္ဘာ့ အရင်းရှင်နိုင်ငံတချို့က ခရိုနီတချို့ကို နာမည်ပျက် စာရင်း သွင်းထားတာ ပယ်ဖျက်ပေးတယ်။ နိုင်ငံတကာ အရင်းရှင်တွေ ရင်းနှီးမြှုပ်နှံမှု လုပ်တဲ့အခါမှာ၊ စစ်တပ်ပိုင် စီးပွားရေးနဲ့ ခရိုနီ အရင်းရှင်တွေပိုင် ကုမ္ပဏီတွေနဲ့ ပူး တွဲ လုပ်ဆောင်ကြတယ်။ ဗမာနိုင်ငံက ကမ္ဘာ့အရင်းရှင် စီးပွားရေးနဲ့ ပြန်ချိတ်ဆက်လာတယ်။ ကမ္ဘာ့အရင်းရှင် တွေရဲ့ စီးပွားရေး လက်ဝေခံ လူတန်းစားက စစ်ဗြူရိုကရက် အရင်းရှင်နဲ့ ခရိုနီ အရင်းရှင် လူတန်းစားပဲ ဖြစ် တယ်။

အစိုးရပိုင် လုပ်ငန်းတွေကို ပုဂ္ဂလိကပိုင်ပြုတုန်းက တချို့ လုပ်ငန်းတွေကို စစ်တပ်ပိုင် ဦးပိုင်ကုမ္ပဏီနဲ့ မြန်မာ့ စီး ပွားရေး ကော်ပိုရေးရှင်း လက်အောက်ကို လွှဲပြောင်းပေးတာတွေလည်း ရှိတယ်။ ဦးပိုင် ကုမ္ပဏီက ၂၀၁၀-၂၀၁၁ တုန်းက တနှစ်တာ အမြတ် အမေရိကန်ဒေါ်လာ (၄၈) သန်း ရှိတယ် (Aung Min and Toshihiro Kudo, “Chapter (6) Bussiness Conglomerates in the Context of Myanmar’s Economic Reform,”)။ ဒါ့အပြင် တခြား လည်ပတ်လုပ်ကိုင်နေတဲ့ လုပ်ငန်းသစ်တွေလည်း အများကြီး ရှိသေးတယ်။ စစ်အာဏာရှင်တွေ ကို အမှီပြုပြီး ကြီးထွားရှင်သန်လာတဲ့ ခရိုနီအုပ်စုထဲက လူတွေကတော့၊ ကမ္ဘေ ာဇဘဏ်ပိုင်ရှင် ဦးအောင်ကို၀င်း (ခ) ဆရာကျောင်း၊ ရွှေသံလွင် ဦးကျော်၀င်း၊ ဂိုးဒင်းဖလားဝါးကုမ္ပဏီက ဦးအောင်ထွေး၊ ဦးကျော်မြင့်၊ ရူဘီဒရက် ဂွန်ကျောက်မြတ်နဲ့ ကုမ္ပဏီက ဦးနေ၀င်းထွန်း၊ ရွှေတောင်အုပ်စုက ဦးအိုက်ထွန်း၊ Mother Trading and Constructionက ဦးအောင်မြင့်၊ Kyaw Tha Companyက ၀င်းလွင်၊ လွိုင်ဟိန်းကုမ္ပဏီက ဒေါက်တာ စိုင်းစမ် ထွန်း၊ Super One Group of Companyက ဒေါ်စန်းစန်းရီ၊ ထူးကုမ္ပဏီက ဦးတေဇ၊ Max Myanmarက ဦး ဇော်ဇော်၊ Asia World Group of Companiesက ဦးထွန်းမြင့်နိုင်၊ IGE Group of Companiesက ဦးအောင် သောင်းတွေ ဖြစ်တဲ့ နေအောင်၊ ပြည်အောင်၊ FMI Groupက ဦးသိန်းဝေ၊ IBTCကုမ္ပဏီက ပက်စီဦးသိန်းထွန်း သား ဦးအောင်မိုးကျော် စသဖြင့်။ တခြား ကျန်သေး ပါတယ်။ ဒီခရိုနီအုပ်စုက စစ်အာဏာရှင်တွေကို အမှီပြု ပေါ်ပေါက်လာပြီး၊ စစ်အာဏာရှင်အုပ်ချုပ်ရေးကို ထောက်ပံ့ပေးနေသူတွေလည်း ဖြစ်တယ်။ ဒီခရိုနီတသိုက်ရဲ့ အောက်မှာ၊ ဗမာနိုင်ငံရဲ့ မြေယာ၊ သွင်းကုန်၊ ထုတ်ကုန်၊ ကုန်ထုတ်လုပ်ရေး၊ သယ်ယူပို့ဆောင်ရေး၊ ဘဏ်လုပ် ငန်း၊ ဆောက်လုပ်ရေး လုပ်ငန်း စသဖြင့် အကုန်လုံးကို ချုပ်ကိုင်ထားတယ်။ ဒီတော့၊ ဗမာ့စီးပွားရေးကို ချုပ်ကိုင် ထားတာဟာ စစ်ဗြူရိုကရက် အရင်းရှင်တွေနဲ့ ခရိုနီအရင်းရှင်တွေပဲ။

ဒီစီးပွားရေး အုတ်မြစ်ပေါ်မှာ အခြေခံပြီးတော့၊ အပေါ်ထပ် နိုင်ငံရေး အဆောက်အအုံ ပေါ်လာတာပဲ။ စစ်အာ ဏာရှင်တွေက၊ အမျိုးသား ကာကွယ်ရေးနဲ့ လုံခြုံရေး ကောင်စီမှာ ဗီတိုအာဏာ ကိုင်ထားတယ်။ လွှတ်တော်ထဲ မှာ စစ်သား အစိတ် ထည့်ထားတယ်။ လက်နက်ကိုင် စစ်တပ်တခုလုံးက အရပ်သားတွေရဲ့ ထိန်းချုပ်မှုကနေ ကင်းလွတ်နေတယ်။ ပြည်ထဲရေး၊ နယ်စပ်နဲ့ လုံခြုံရေး၊ စတဲ့ ယန္တရားတွေကိုလည်း စစ်အာဏာရှင်တွေက ချုပ် ကိုင်ထားတယ်။ မြို့နယ်အုပ်ချုပ်ရေး ဆိုတာ လူထုနဲ့ အနီးစပ်ဆုံး အခြေခံ အုပ်ချုပ်ရေး ယူနစ် ဖြစ်တယ်။ ဒါတွေ အားလုံးကိုလည်း၊ စစ်အာဏာရှင်တွေကပဲ ချုပ်ကိုင်ထားတယ်။ ဆိုတော့၊ အပေါ်ထပ် နိုင်ငံရေး အဆောက်အ အုံကြီး တခုလုံးဟာ စစ်ဗြူရိုကရက် အရင်းရှင်လူတန်းစားရဲ့ အကျိုးစီးပွားကို အကာအကွယ် ပြုပေးဖို့၊ အခိုင် အမာပြုဖို့သာ ဖြစ်တယ်။ အခြေခံဥပဒေထဲမှာ ပြဌာန်းထားတဲ့၊ ပြဌာန်းချက်တွေ အားလုံးကလည်း၊ စစ်ဗြူရိုက ရက် အရင်းရှင် လူတန်းစားရဲ့ အကျိုးစီးပွားကို ထင်ဟပ်ထားချက်သာ ဖြစ်တယ်။ လက်ရှိ လွှတ်တော်၊ အစိုးရ၊ တရားစီရင်ရေး ဆိုတာ အနှစ် မရှိတဲ့၊ အကာသက်သက်သာ ဖြစ်တယ်။

စစ်ဗြူရိုကရက် အရင်းရှင် လူတန်းစား ရဲ့ အကျိုးစီးပွားကို မထိပါးသရွေ့၊ ဘယ်ပါတီ တက်တက်၊ ဘယ်ပုဂ္ဂိုလ် ဦးဆောင် ဦးဆောင်၊ အဖိနှိပ်ခံ လူတန်းစားရဲ့ ဘ၀ဟာ တိုးတက်လာစရာ အကြောင်း မရှိဘူး။ ရှစ်လေးလုံး အ ရေးတော်ပုံမှာ လူထုကျောကို ခွစီးပြီး၊ အစိုးရ ဖြစ်နေတဲ့ ဒေါ်စု ဦးဆောင်တဲ့ NLD ပါတီဟာလည်း၊ ဖောက်ပြန် ရေး လမ်းစဉ်ကို လိုက်နေပြီ ဖြစ်တယ်။ ဒေါ်စုရဲ့ အမျိုးသား ရင်ကြားစေ့ရေး လမ်းစဉ်ဟာ စစ်ဗြူရိုကရေစီ ယန္တရားကို အလုံးစုံ ဖျက်သိမ်းရေး၊ စစ်ဗြူရိုကရက်တွေနဲ့ ခရိုနီ အရင်းရှင်တွေ ပိုင်တဲ့ စီးပွားရေး ရင်းမြစ်တွေကို လူ့အဖွဲ့အစည်းအတွက် သိမ်းယူရေး၊ စတာတွေကို လုံး၀ မတို့ထိဝံ့ဘူး။ ဒီလိုမျိုး၊ အခြေခံစီးပွာရေး အုတ်မြစ်နဲ့ အပေါ်ထပ် နိုင်ငံရေး အဆောက်အအုံ ရှိတဲ့ အခြေအနေမှာ၊ ရွေးကောက်ပွဲ အနိုင်ရ NLD ပါတီဟာလည်း၊ စစ်ဗြူရိုကရက်နဲ့ ခရိုနီအရင်းရှင်တွေရဲ့ အကျိုးစီးပွားကို အလုပ်အကျွေးပြုရုံ သက်သက်သာ ဖြစ်တယ်။ ဒါ့ ကြောင့်လည်း၊ ဒေါ်စုက “ခရိုနီတွေကို ခရိုနီတွေလို့ မခေါ်ပါနဲ့။ တိုက်ကွန်လို့ ခေါ်ပါ” ဆိုတာမျိုး၊ စကားလုံး လေးကအစ စပ်စပ်ထိ မခံ ဖြစ်လာတာပဲ။

ဒီစစ်ဗြူရိုကရက်အရင်းရှင်စနစ်ရဲ့ ဖိစီးမှုပြဿနာတွေဟာ လယ်သမား၊ အလုပ်သမားတွေရဲ့ ဆန္ဒပြတောင်းဆိုမှု တွေက သက်သေထူနေတယ်။ ဆန္ဒပြတောင်းဆိုမှုတွေ အားလုံးနီးပါးဟာလည်း တောင်းဆိုချက်တွေကို ဖြည့် ဆည်းမပေးနိုင်တာ များတယ်။ စစ်ဗြူရိုကရေစီယန္တရားရဲ့ ဖိစီးမှု၊ ဖိနှိပ်မှုကိုတော့ အလုပ်သမား၊ လယ်သမားနဲ့ ကျောင်းသားတွေရဲ့ ဆန္ဒထုတ်ဖော် တောင်းဆိုမှုမှာ အကြမ်းဖက် ဖြိုခွင်းနှိပ်ကွပ်ခံရမှုတွေက သက်သေပြ နေတယ်။ တိုတို ပြောရရင်၊ ဗမာနိုင်ငံရေး ပင်မ ပြဿနာဟာ အခြေခံ ဥပဒေ စာအုပ်ထဲမှာ မရှိဘူး။ အပြင်ဘက် လက်တွေ့ လူမှုဘ၀မှာ ဖြစ်ရှိနေတယ်။ ဒီလက်တွေ့ လူမှုဘ၀မှာ အုပ်ချုပ်သူနဲ့ အအုပ်ချုပ်ခံတွေရဲ့ ပဋိပက္ခတွေ ဒင်းကြမ်း ပြည့်နေတယ်။ အအုပ်ချုပ်ခံ၊ အဖိနှိပ်ခံတွေဘက်က ရပ်တည်ပြီး၊ ဒီပဋိပက္ခကို ဖြေရှင်းပေးနိုင်မှသာ၊ ဗမာ့နိုင်ရေး ထွက်ရပ်လမ်း ဖြစ်တယ်။ ဒီထွက်ရပ် လမ်းဟာလည်း၊ အုပ်ချုပ်သူတို့ ထုံးစံအတိုင်း အာဏာကို သက်ဆုံးတိုင် ကိုင်ထားလိုတာကြောင့်၊ အေးအေး ချမ်းချမ်း စေ့စပ်ရေးလမ်းကို လျှောက်ရမယ့် ထွက်ရပ်လမ်း မဟုတ်ဘူး။ တိုက်ပွဲလမ်းစဉ်သာ ဖြစ်တယ်။ တိုက်ပွဲ မရှိရင် အောင်ပွဲ မရှိဘူး ဆိုတာ၊ အဖိနှိပ်ခံတွေရဲ့ လက်တွေ့ကျတဲ့ လမ်းစဉ်ပဲ။
