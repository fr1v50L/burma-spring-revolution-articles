---
title: မင်းလောင်းမျှော်တဲ့ မျှော်လင့်ချက် အမှားများ
author: We Resist - Burma
date: February 23, 2021
---

မင်းလောင်း မျှော်တဲ့ အလေ့အထက ကိုလိုနီခေတ်က ရှိခဲ့သလို အခုလည်း ရှိနေတုန်းပဲ။ ဟိုး ရွာဘက်က မီးပြောင်း ကုန်းမှုတ်ပြီး ထမင်းချက်ရတဲ့ ဖွံ့ဖြိုးမှု နောက်ကျတဲ့ တောအရပ်မှသည် ကျနော်တို့ထက် ဘွဲ့ဒီဂရီ ပို ကြီးမားတဲ့ ဆရာ၀န်ကြီးတွေအထိ မင်းလောင်း မျှော်တဲ့ အတွေးအခေါ် လက်ခံထားကြတုန်းပါ။

ကယ်တင်ရှင် မျှော်ကြတာပေါ့။ ခုခေတ်တော့ မင်းလောင်းမျှော်တဲ့ ကယ်တင်ရှင် အတွေးအခေါ် မဟုတ်တော့ ဘူး။ အနောက်မျှော်၊ ပြည်ပမျှော် ကယ်တင်ရှင် အတွေးအခေါ် ခေတ်စားလာတယ်။ နိုင်ငံရေးကို ဆန်၊ ဆီ၊ ဆား ရောင်း၀ယ်သလောက်သာ သဘောထားတဲ့ အွန်လိုင်း ဆယ်လီတွေလည်း အနောက်မျှော် အတွေးအခေါ်ကို ကျယ်ကျယ်ပြန့်ပြန့် ဖြန့်တယ်။ ရိုးရိုးသားသား ယုံကြသူတွေကလည်း ယုံကြရှာတယ်။

အမေရိကန် နိုင်ငံသားတွေကို ပြန်ခေါ်နေပြီဟဲ့၊ အဲဒါ အမေရိကန် နိုင်ငံက စစ်တိုက်တော့မှာမို့ ပြင်နေတာပဲတဲ့ မဆီမဆိုင် ရာ၀င်အိုးကို စလောင်းဖုံးနဲ့ ဖုံးပြကြတယ်။ တပါတည်း ရှင်းပါရစေ ငါ့ရှင်တို့။ ၀န်ထမ်းရဲ့ အသက် အိုးအိမ် လုံခြုံရေးကို အရေးထားတဲ့ ဘယ်နိုင်ငံတကာ အဖွဲ့အစည်း၊ အလုပ်ရှင်မဆို ကိုယ့်၀န်ထမ်း အလုပ် လုပ်ရာ ဒေသမှာ မတည်ငြိမ်တော့ဘူး ဆိုရင် ဘယ်လို ပြန်ကယ်ထုတ်ရမလဲ၊ အန္တရာယ် ကျရောက်လာနိုင်ချေ ဘယ်လို ရှိလည်း စတဲ့ Risk Assessmentနဲ့ Evacuation Planတွေကို ကြိုတင် ဆန်းစစ်ထားရပါတယ်။

စာရေးသူရဲ့ အတွေ့အကြုံကို ပြောပြပါရစေ။ လမ်းပန်း ဆက်သွယ်ရေးလည်း ခက်ခဲ၊ နည်းပညာ ဆက်သွယ်ရေးလည်း ခက်ခဲတဲ့ တောင်ပေါ် ဒေသ တခုမှာ နိုင်ငံတကာ အဖွဲ့အစည်းတခုဆီ ၀န်ထမ်း လုပ်ရတုန်းကပါ။ ၀န်ထမ်းသစ် တယောက် ရောက်လာပြီ ဆိုတာနဲ့ ဒီဒေသရဲ့ လက်နက်ကိုင်တွေ၊ ဒေသခံတွေရဲ့ ဓလေ့ ထုံးတမ်း၊ စရိုက်တွေ၊ အစိုးရဘက်က တပ်အခြေအနေတွေကို အကျဉ်းချုပ် ရှင်းပြရပါတယ်။

ဒါ့အပြင်၊ မျှော်လင့် မထားတဲ့ အခြေအနေ တရပ်ရပ်ကြောင့် ၀န်ထမ်းတွေရဲ့ လုံခြုံရေးကို ထိခိုက်လာနိုင်ရင် ရွေ့ပြောင်းရေး လုပ်ပေးရပါတယ်။ အဲဒီလို လုံခြုံရာ အရပ်ဆီ ရွေ့ပြောင်းရေး လုပ်ဖို့အတွက် ပုံမှန် ကူးသန်း သွားလာရေး ပိတ်ဆို့နေရင် ကိုယ်ပိုင် ယာဉ်နဲ့ သွားလာဖို့ ၂၄ နာရီအပြည့် ယာဉ်တစီးကို အဆင်သင့် ထိုးခိုင်း ထားရပါတယ်။ ဒီ့အတွက်ကိုလည်း လမ်းကြော ကျွမ်းကျင်အောင် ယာဉ်မောင်းတွေကို တောင်ပေါ် ဒေသကနေ ရန်ကုန် လေဆိပ်အထိ တခေါက်လောက် အကုန်အကျခံပြီး တကြောလောက် မောင်းစေပါတယ်။ နေရာ တခုနဲ့ တခုကြား ကြာချိန်၊ ဒေသတခုနဲ့ တခုကြား ချိတ်ဆက်ထားတဲ့ လမ်းတံတား စတာတွေကို မှတ်သားပြီး မြေပုံ ဆွဲယူထားစေပါတယ်။

အခု အမေရိကန် သံရုံး၀န်ထမ်းတွေနဲ့ အမေရိကန် နိုင်ငံသားတွေကို ဗမာနိုင်ငံကနေ ရွေ့ပြောင်းရေး အတွက် ပြင်ဆင်ပေးနေတာ ကိုယ့်၀န်ထမ်းနဲ့ နိုင်ငံသားတွေရဲ့ အသက်ကို တန်ဖိုးထားတဲ့ အလုပ်ရှင်၊ အစိုးရတွေရဲ့ လုပ်ရိုး လုပ်စဉ်နဲ့ အလုပ်သမားတယောက်၊ နိုင်ငံသား တယောက် ရသင့်ရအပ်တဲ့ ပုံမှန် အခွင့်အရေးတွေ အတွက်သာ ဖြစ်ပါတယ်။ ဘာစစ်ပွဲမှ ကြိုမျှော်ပြီး လုပ်နေတာ မဟုတ်ရပါ။

နောက်တခုက တောင်တရုတ် ပင်လယ်မှာ အမေရိကန် ရေတပ် အခိုင်အမာ အခြေချနေပြီ အာပလာ သတင်းတွေပါ။ အတော်လည်း ရယ်ရပါတယ်။ တောင်တရုတ် ပင်လယ်မှာ ပြဿနာ တက်နေတာ အခု ဂျန်ဇီလို့ ဆိုတဲ့ ကျနော်တို့ မျိုးဆက်တွေ မမွေးခင်ကတည်းကပါ။ ကျွန်းစု အငြင်းပွားမှုတွေ ရှိတယ်။ ဗီယက်နမ်-တရုတ်၊ တရုတ်-ထိုင်၀မ် စသဖြင့် ပထဝီ နိုင်ငံရေး တွက်ချက်မှုအရ စစ်မတိုက်ရင်တောင် မဟာဗျူဟာအရ နေရာ ချထားမှုအတွက် လက်ဦးမှု ယူနေကြတာ ထုံးစံပါပဲ။ ချက်ချင်း လက်ငင်းကြီး စစ်ဖြစ်တော့မယ့် အတိုင်း ရေးသား နေကြတာဟာ အခု စစ်ကောင်စီထဲ နေရာပေးထားခံရတဲ့ ဦးကိုကိုလှိုင်တို့ လေဖောနေကြ၊ နိုင်ငံတကာ သတင်းဂျာနယ် ဆိုတဲ့ အပေါစား စာစောင်တွေရဲ့ အရေးအသားမျိုးမျှသာ ဖြစ်တယ်။ ဒီစာစောင်တွေ အာဘော် အရဆို ကျုပ်တို့ လူမဖြစ်ခင်ကတိုင် တတိယ ကမ္ဘာစစ်ကို အခါတရာလောက် ဖြစ်ပြီး နေပါပြီ။

နောက်တခုက အာဆီယံ နိုင်ငံတွေ မျှော်တဲ့ ပြဿနာ။ အာဆီယံ နိုင်ငံတွေ ဆိုတာ ခင်ဗျားတို့ ကျနော်တို့ မမွေးခင်ကရော၊ မွေးပြီး အူဝဲကာလကတိုင် နိုင်ငံအချင်းချင်းကြား လုပ်ငန်းရှင်အရင်းရှင်ကြီးတွေ စီးပွားရေး ပူးပေါင်း ဆောင်ရွက်ဖို့ အာဆီယံ ကော်ရစ်ဒါလောက်ပဲ စိတ်၀င်စားတာပါ။ သက်ဆိုင်ရာ နိုင်ငံမှာ မီးဟုန်းဟုန်း တောက်လောက်ပြီး ပြာပဲကျနေပါလေ့စေ သူတို့ ကိစ္စ သူတို့ရှင်း၊ ငါတို့ အကျိုးစီးပွားနဲ့ ရင်းနှီးမြှုပ်နှံမှုတွေ မထိပါးသေးသရွေ့ စောက်ဂရုမစိုက်ဘူး ဆိုတာကို Neutral Policy ကြားနေဝါဒ ဆိုတဲ့ သံတမန်ရေး ငွေမင်ကပ် အသုံးလေးနဲ့ မှတ်ချက်ပေးကြသူတွေပါ။ မျှော်စရာ မရှိပါ။

ထားပါတော့ နိုင်ငံခြား စစ်တပ်ကြီးတတပ် ၀င်လာခဲ့ရိုး မှန်ရင်တောင် ကျုပ်တော့ဖြင့် လက်မခံနိုင်ပေါင်။

(၁) အခု လူထု လှုပ်ရှားမှု အင်အားဟာ အနောက်မျှော်၊ မင်းလောင်းမျှော်၊ ကယ်တင်ရှင်မျှော် အတွေးအခေါ်ကို နည်းနည်းမှ ဆုပ်ကိုင်စရာ မလိုအောင် တောင့်တင်းတဲ့ အနေအထားပါ။ မူဝါဒနဲ့ လုပ်နည်းလုပ်ဟန်၊ စိတ်ပိုင်းဖြတ်မှု၊ ဟန်ချက်ညီမှုတွေသာ ရှိရင် သိကြားပုလ္လင်ထိ ဝူခုန်းလို ကွိုင်သွားရှာလို့ ရပါတယ်။

(၂) အိန္ဒိယနဲ့ တရုတ်ကြားမှာ ရှိပြီး ခေတ်အဆက်ဆက် ပထဝီ နိုင်ငံရေး ဆုံချက်အရ ပရောက်ဇီ ကစားစရာ ဗမာ အရပ်မှာ ဘယ်နိုင်ငံခြား စစ်တပ်မှာ ပင့်ဖိတ် မခေါ်နိုင်ပါ။ အောင်ဆန်းတောင် သူ့အမှားကို အချိန်မှီ သိလို့ ပြင်ချိန် ရတာပါ။ အစက တရုတ်ကွန်မြူနစ်တွေဆီ လက်နက်အကူအညီ၊ စစ်ရေး အကူအညီ သွားရှာတာတဲ့ အောင်ဆန်းဟာ အခန့်မသင့်လို့ ဖက်ဆစ် ဂျပန်ဆီ ရောက်သွားရတာပါ။ ဘယ်က လက်နက် ရရ၊ ချစရာရှိ ပြီးရော ဆိုပြီး ပြန်လာတယ်။

ဗမာတွေကလည်း ချောင်းရိုး၊ စမ်းရိုး ကူးတာတောင် ဂျပန်တပ်ကို ကုန်းပိုး ကြိုကြတယ် ဆိုတယ်။ နောက်မှ လက်သည်းလေး ခွာ၊ ရေနွေးပူ အရသာနဲ့ ပါးရိုက်ခံရတာ စပ်ဖျင်းဖျင်း ရှိကာမှ ဂျပန်ဖက်ဆစ်ရဲ့ အကူအညီနဲ့ ရတဲ့ ရွှေရည်စိမ် လွတ်လပ်ရေးကို သိကြရရှာတယ်။ ဆရာကြီး သခင်ကိုယ်တော်မှိုင်းကလည်း ဟေ့ရောင် အောင်ဆန်း၊ မင်းဘုရားတွေ မင်းပြန်ပို့လို့ ပြောယူရတယ်။ ဒုတိယကမ္ဘာစစ်ကာလ ပထဝီနိုင်ငံရေး ဆက်ထုံး တခုဖြစ်တဲ့ ဗမာမှာ တရုတ်တပ်ရော၊ အမေရိကန် တပ်ရော၊ အင်္ဂလိပ် ကိုလိုနီတပ်ရော၊ ဂျပန်တပ်ရော ဒွေးရော ယှက်တင် ဖြစ်ခဲ့ရတာပါ။ နောက်တော့လည်း စက်တင်ဘာ ဗမာလူထု လှုပ်ရှားမှုကြီးတွေက တဆင့် ၀န်ထမ်း၊ လယ်သမား၊ အလုပ်သမား၊ တောသူတောင်သားနဲ့ မြို့နေဆင်းရဲသား၊ ပညာတတ် မကျန် တခဲနက် အုံကြွ လှုပ်ရှားကြမှသာ လွတ်လပ်ရေး ရခဲ့တာပါ။

ဒါတောင် အပြတ် မတိုက်တော့ ကိုလိုနီအကျိုးစီးပွားကို အပြီးသတ် မဖြိုနိုင်ခဲ့။ ခုလည်း ကိုယ့်အားကို ကိုးကြဖို့ အကြိမ်ကြိမ် ပြန်တိုက်တွန်း ပါရစေ။ မင်းလောင်း၊ သိကြားလောင်း၊ ဗြဟ္မာလောင်း၊ အနောက်လောင်း၊ အရှေ့လောင်း ဘာဆို ဘာမှ မမျှော်ကြပါနှင့်။ ကိုယ့်အားကို ကိုးလို့ ရတဲ့ အခြေအနေမှာ ဘာလို့ ကယ်တင်ရှင် မျှော်နေကြမှာတုန်းဗျာ။ လုပ်ရဲလား၊ မလုပ်ရဲဘူးလား စိတ်ပိုင်းဖြတ်မှုသာ လိုတော့တာပါ။ “ကယ်တင်ရှင် ဘယ်သောအခါမှ မရှိပေ” ဆိုတဲ့ ကြွေးကြော်သံအတိုင်း ရဲရဲကြီး ချီတက် လှုပ်ရှားကြပါလို့သာ ရွာက အမေအိုရော၊ မြို့ပေါ်က ဆရာသမားတွေရောကိုပါ အလေးအနက် တိုက်တွန်းပါရစေ။
