---
title: ကြောင်သူတော် လူ့အဖွဲ့အစည်း
author: We Resist - Burma
date: February 13, 2021
---

မိုလိုတော့ဗ် ဓါတ်ဆီဗုံး ပို့စ်အရ သိလိုက်ရတာက ငါတို့ လူ့အဖွဲ့အစည်းက ကြောင်သူတော် လုပ်နေတုန်း ဆိုတဲ့ အချက်ပဲ။ စနစ်တကျ အကြမ်းဖက် ယန္တရားကို စနစ်တကျ အကြမ်းဖက် တော်လှန်ရေးနဲ့ ပြန်တိုက်ဖို့ အဆင်သင့် ဖြစ်မနေသေးဘူး ဆိုတဲ့ အချက်။ တဖက်မှာကျ စစ်အုပ်စုဘက်က အကြမ်းဖက် လာတဲ့အခါ အကြမ်းမဖက်ရေး လှုပ်ရှားမယ် ဆိုတဲ့ သူတွေ ကိုယ်တိုင်ရဲ့ စိတ်ထဲမှာ မခံချင်စိတ်၊ ခံပြင်းစိတ်၊ ဒေါသတွေ ထွက်မလာပေဘူးလား။ အတွင်းစိတ်ထဲ အောင့်မထားနိုင်သူက ဆဲမယ်၊ ရရာလက်နက် ခဲနဲ့ ထုမယ်။ ကြောင်သူတော် ဆန်တဲ့ စိတ် ဆိုတာ အဲဒါပဲ။ အတွင်းစိတ်မှာကျ မတရားမှုကို ခါးခါးတူး မုန်းလွန်းလို့ ဒေါသ တလိပ်လိပ် ထွက်နေပေမယ့် အပြင်ပန်းမှာကျ အကြမ်း မဖက်ရေး မေတ္တာဝါဒီ လုပ်ပြနေတာပဲ။ ဒီအဆိုကို ငြင်းစရာက ဒေါသ ထွက်ပေမယ့်ကွာ၊ နည်းဗျူဟာ အရ အကြမ်းမဖက်တာလို့ ဆိုလာရင်လည်း၊ ဒါဆို နည်းဗျူဟာအရ အကြမ်းဖက်ဖို့ရော လိုမလာနိုင်ဘူးလားလို့ ပြန်မေးစရာ ရှိတယ်။ စစ်အာဏာရှင် စနစ်ဟာ မတရားလို့ တိုက်ပွဲ သဏ္ဍာန်ပေါင်းစုံနဲ့ တိုက်ရမှာပဲ။ မတရားတဲ့ အစိုးရရဲ့ တရား ထူထောင် ပြလာမယ့် ဘယ်အဆိုကိုမှလည်း ဂရုစိုက်နေစရာ မလိုဘူး။

အကြမ်းဖက်မှုကို လုံးဝ လက်မခံတာတော့ မဟုတ်ဘူး။ အကြမ်းဖက်မှုကြောင့် နောက်ဆက်တွဲ ဖြစ်လာမယ့် ဝရုန်းသုန်းကား အခြေအနေတွေကိုပဲ ကြောက်ရွံ့နေကြတာလို့ ယူဆရတယ်။ ဝရုန်းသုန်းကား အ​ခြေအနေတွေ ဖြစ်လာနိုင်တာဟာလည်း စနစ်တကျ အကြမ်းပြန်ဖက်မှု အတွက် စနစ်တကျ တည်ဆောက်ထားတဲ့ တော်လှန်ရေး ဦးဆောင်အဖွဲ့အစည်း ကင်းမဲ့မှု ပြဿနာက အရင်းခံပဲလို့ မြင်တယ်။ ဒီတော့ ဖွဲ့စည်းမှု အားကောင်းအောင် ကြိုတင် ပြင်ဆင်မထားတဲ့ အဖွဲ့အစည်းတွေဟာ အဖွဲ့အစည်းရဲ့ အားနည်းချက် ပြဿနာကို ဘေးချိတ်ပြီး အကြမ်းဖက်မှုကိုယ်၌က မကောင်းတာလို့ ကြောင်သူတော် လုပ်ကြပြန်တယ်။ လိုအပ်ရင် လိုအပ်သလို သုံးရမယ်လို့ ကျနော်တို့ အဆိုပြုနေတဲ့ အကြမ်းဖက်မှုဟာ တဦးချင်း ချွန်ထွက်ပြီး ဖရိုဖရဲ တုန့်ပြန်တဲ့ အကြမ်းဖက်မှု မဟုတ်ဘူး။ အုပ်စုလိုက် စနစ်တကျ ဖွဲ့စည်း တည်ဆောက်ပြီး စစ်အာဏာရှင် စနစ်ကို ထောက်ကန်ပေးထားတဲ့ ယန္တရားနဲ့ ဗြူရိုကရက်တွေကို အင်အားချိနဲ့စေရေး၊ အထိနာစေရေး ဦးတည်တဲ့ အကြမ်းဖက်မှုမျိုး ဖြစ်တယ်။ လူထု အပေါ် အထိမနာရေး အတွက် ထိုးနှက်ဖို့ ကျန်ရွယ်တဲ့ အကြမ်းဖက်မှုမျိုး ဖြစ်တယ်။

အောင်ဆန်းရဲ့ အဆိုတရပ်ကို လူတွေ ခဏခဏ ကိုးကားကြတယ်။ လွတ်လပ်ရေးကို အသာတကြည် တောင်းရရင် ရ၊ မရရင် တိုက်ယူမယ် ဆိုတာ။ မတရားမှုကို တော်လှန်ရာမှာ တိုက်ပွဲသဏ္ဍာန် ပေါင်းစုံ သုံးကြပြီး လိုအပ်ရင် အကြမ်းဖက်မှ မတရားမှုက လွတ်မယ်လို့ ဆိုလိုတာ။ အာဏာဖီဆန်မှုမှာလည်း အကြမ်းမဖက်ရော၊ အကြမ်းဖက်နည်းရော တိုက်ပွဲပုံစံကို လိုအပ်သလို ပြောင်းတိုက်ရမှာလို့ပဲ ယုံကြည်တယ်။ အကြမ်း လုံဝ မဖက်တာနဲ့ အာဏာရှင် စနစ်အောက်က လုံးဝ လွတ်လပ်သွားမယ် ဆိုတာ ကျုပ်တို့ မယုံဘူး။ ဘာလို့လဲ ဆိုတော့ ၆၂ ကတိုင် အကြမ်းမဖက် ပြခဲ့တဲ့ ငြိမ်ဝပ် အေးချမ်း ပြီးသား လူထုရဲ့ ဆန္ဒပြပွဲတွေကို စစ်အုပ်စုက ကျည်ဆန်၊ လက်ထိပ်နဲ့ အချုပ်ထောင်တွေပဲ ပေးခဲ့တဲ့ သင်ခန်းစာအရ ဖြစ်တယ်။

ကျုပ်တို့ ရွတ်အော်နေတဲ့ ဒီမိုကရေစီ၊ လွတ်လပ်မှု၊ တရားမျှတမှု စတဲ့ စံတွေကိုယ်၌က အမေရိကန် တော်လှန်ရေး၊ ပြင်သစ် တော်လှန်ရေးမှသည် ကိုလိုနီ လွတ်မြောက်ရေး တိုက်ပွဲတွေအထိ မြစ်ဖျားခံ ပေါ်ပေါက်လာတာ ဖြစ်တယ်။

အခု ရက်ပိုင်း စစ်ခွေးတွေက အရပ်ထဲထိ လူတွေကို ဝင်ဆွဲနေတယ်။ ဒီ့မတိုင်ခင်ကရော၊ စဖြစ်တဲ့ ညကပါ ရပ်ကျေး ကာကွယ်ရေးတပ် ဖွဲ့ဖို့ ကျုပ်တို့ ရေးသားလှုံ့ဆော်ခဲ့တယ်။ ရှစ်ပူးက ကိုမင်းကိုနိုင်က ဒီနေ့မှ ကောက်ပြောတာ ဖြစ်တယ်။ ဒါပေသိ ကြောင်သူတော် ဆန်တဲ့ လူ့အဖွဲ့အစည်းမှာ လူတယောက်ကို စစ်ခွေးတွေ မတရား လာဖမ်းရင် အားလုံး လက်နက်ကိုယ်စီ ကိုင်ပြီး ထွက်ကြ၊ အသာတကြည် ပြန်ခိုင်းလို့ မရရင် တွယ်ကြလို့ ဘယ်သူမှ ဒဲ့မပြောကြဘူး။ ဘာလို့လဲ။ ကျုပ်တို့ဟာ ကြောင်သူတော် ဆန်နေလို့ပဲ။ ကဲ လူအုပ်လိုက်ကြီး ထွက်လာပါပြီတဲ့ စစ်ခွေးတွေက လူထုထဲက ပြောသမျှ စကားကို စောက်ဖတ် မလုပ်ဘူး ဆိုရင်ရော ဘာလုပ်မလဲ။ လူအုပ်ကြီးက သံပုံးပဲ တီးပြီး ပွဲကြည့်သလို ကြည့်နေမှာလား။ မတရားမှုကို ဝိုင်းအာတဲ့ အဆင့်ပဲလား။ ကျုပ်တို့ လူ့အဖွဲ့အစည်း ကြောင်သူတော် ဆန်နေတယ် ဆိုတာ အဲဒါပဲ။

ကြောင်သူတော် ဆန်တဲ့ လူ့အဖွဲ့အစည်းမှာ စစ်သုံးစစ် တိုက်ဖျက်ရေးထိ အောင်မှာ မဟုတ်ဘူး။ လူ ပြောင်း၊ မူ မပြောင်း၊ စနစ် မပြောင်းနဲ့သာ ကျေနပ်ကြမယ့်ပုံပါပဲ။ ကြောင်သူတော် မဆန်ကြပါနဲ့လို့သာ တိုက်တွန်းနိုင်တယ်။
