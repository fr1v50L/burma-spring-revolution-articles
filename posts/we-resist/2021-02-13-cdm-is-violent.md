---
title: CDM သည် အကြမ်းဖက်လှုပ်ရှားမှုဖြစ်တယ်
author: We Resist - Burma
date: February 13, 2021
---

ဒီနေရာမှာ ကျနော်က "အကြမ်းဖက်" ဆိုတာကို "သေနတ်နဲ့ ပစ်ခြင်း၊ ဓားနဲ့ ခုတ်ခြင်း/ထိုးခြင်း၊ သွေးထွက်သံယိုများ ဖန်တီးခြင်း စတဲ့ အချက်အလက်တွေနဲ့ ပြောမှ မဟုတ်ပဲ "အကြမ်းဖက်=စစ်အာဏာရှင်စနစ်ပြိုကျရေးလမ်းစဉ်" အဖြစ် သဘောထားပြီး သုံးစွဲမှာဖြစ်တယ်။ ကျနော်တို့တွေမှာ လူတွေက "အကြမ်းဖက်ရေး" သည် မကောင်းသော ကိစ္စအဖြစ်ရှုမြင်ခြင်းသည် "သွေးထွက်သံယိုဖြစ်ခြင်း"နဲ့ အတူယှဉ်တွဲမြင်ကြတယ်။ ဒီနေရာမှာ စဉ်းစားစရာက ကျနော်တို့သည် သွေးထွက်သံယိုနည်းကို သုံးသည်ဖြစ်စေ၊ သွေးမထွက်တဲ့ နည်းကို သုံးသည် ဖြစ်စေ၊ ကျနော်တို့ရဲ့ အန္တိမ ပန်းတိုင်သည် "စစ်အာဏာရှငိစနစ်" ပြိုကျရေးဖြစ်တယ်။ ဒီလို ဆိုတဲ့ အခါမှာ ကျနော်တို့သည် "CDM" ကိုသွေးထွက်သံယို မဖြစ်လို့ သုံးတာမျိုး မဟုတ်ပဲ၊ CDM ကိုယ်တိုင်က "စစ်အာဏာရှင်စနစ်ဖြိုချရေးမှာ လက်ရှိအချိန်အတွက် အခြားသော လှုပ်ရှားမှူတွေထက် အကြမ်းဖက်ဆုံး" ဖြစ်နေလို့ သုံးနေရခြင်းဖြစ်တယ် ဆိုတာကို နားလည်ဖို့လိုတယ်။ ကျနော်တို့ရဲ့ ဗျူဟာကို ရွေးတဲ့ အခါမှာ "သွေးထွက်သံယိုဖြစ်ခြင်း" မဖြစ်ခြင်းက အဓိက မကျဘဲ "ဗျူဟာရဲ့ အကြမ်းဖက်မှု ဘယ်လောက် အားကောင်းလဲ မကောင်းလဲ" ပေါ်မှာ အခြေခံပြီး ရွေးချယ်ကြရတာဖြစ်တယ်

ဒီလို အဆိုကို ပြီးခဲ့တဲ့ NLD သက်တမ်း ငါးနှစ်နဲ့ ချိန်ထိုးပြီး စဉ်းစားကြည့်ရအောင်။ NLD ရဲ့ မူဝါဒက "စစ်တပ်နဲ့ ထိပ်တိုက်တွေ့ရင် သွေးထွက်သံယိုဖြစ်မှာစိုးလို့ စစ်တပ်ကို ရှောင်ပြီး အကြမ်းမဖက်ရေး လမ်းစဉ်အဖြစ်" အမျိုးသားရင်ကြားစေ့ရေးကို သွားခဲ့တယ်။ ဒီနေရာမှာ နားလည်ရမှာသည် "NLD ရဲ့ အကြမ်းမဖက်ရေး = ပြည်သူများ သွေးထွက်သံယို မဖြစ်ရေး" ဖြစ်နေတယ် ဆိုတာကို ဖြစ်တယ်။ ရလဒ်က ဘာထွက်လာပါသလဲ? ရခိုင်မှာ သွေးထွက်သံယိုတွေ အများကြီးဖြစ်တယ်၊ ကရင်မှာ သွေးထွက်သံယိုတွေ အများကြီးဖြစ်တယ်။ ICJ ဆိုတဲ့ ပြင်းထန်တဲ့ လူမှုရေး နစ်နာချက်တွေ ဖြစ်တယ်။ ဒီနေရာမှာ "NLD ရဲ့ သွေးမထွက်ရေးကိုက သွေးထွက်ခြင်း" တွေကို ဖြစ်စေတာပဲ။ ဒါကြောင့် ကျနော်က NLD ရဲ့ မူဝါဒသည် "သွေးထွက်သံယိုမဖြစ်ခြင်းကြောင့်" ရှုံးခဲ့တာမဟုတ်ပဲ "စစ်အာဏာရှင်စနစ်ကို လုံလောက်အောင် အကြမ်းမဖက်နိုင်ခဲ့" လို့သာဖြစ်ကြောင်း ပြောချင်တယ်။ ကျနော်တို့ရဲ့ မဟာဗျူဟာရဲ့ အနှစ်သာရသည် "သွေးထွက်သံယို ဖြစ်ခြင်း၊ မဖြစ်ခြင်း" မှာ မတည်ပဲ "စစ်အာဏာရှင်စနစ်ကို ဘယ်လောက်ထိ ကိုင်လှုပ်နိုင်လဲ" ဆိုတာပေါ်မှာ မူတည်တယ်။ အကြမ်းမဖက်ရေးရဲ့ ခေါင်းကိုင်ဖခင်ကြီး ဂန္ဓီကိုယ်တိုင်ရဲ့ "အကြမ်းမဖက်ရေး" သည် "ကိုလိုနီစနစ်တစ်ခုလုံး" ကို "အကြမ်းဖက်" ခဲ့တယ် ဆိုတာကိုလည်း သတိရကြဖို့လိုတယ်။ အကြမ်းမဖက်ရေးသည် သွေးထွက်သံယိုဖြစ်ခြင်းပေါ်မှာ မတည်ပဲ "အကြမ်းအဖက်နိုင်ဆုံး" ဖြစ်ခြင်းပေါ်မှာ မူတည်ပြီး လူတွေက မဟာဗျူဟာ အဖြစ်ရွေးချယ်ကြရတာဖြစ်တယ်။

ဒီတော့ ကျနော်က မေးမယ်။ ဟုတ်ပြီ "အကြမ်းမဖက်နဲ့ သူတို့ရဲ့ အကွက်ထဲဝင်မယ်" ဆိုတဲ့ အဆိုသည် "သူတို့ကို ဖြိုချနိုင်ရမယ့်အစား သူတို့ရဲ့ စနစ်ထဲ ခေါင်းထိုးဝင်နေတဲ့အဆို" ဖြစ်နေတာ မဟုတ်လား။ သူတို့ကို ဖြိုချမယ်ဆိုပြီး သူတို့ကို တရားဝင်ထောက်ခံနေတာမဟုတ်ပါလား။ "အကြမ်းမဖက်နဲ့" ဆိုတဲ့ အဆိုကိုယ်တိုင်ကိုက "စစ်အာဏာရှင်စနစ်" ကိုတိုက်နိုင်မယ့် နည်းလမ်းမှနိသမျှကို ပယ်ပြီးသားဖြစ်နေပြီ မဟုတ်ပါလား။ ဘာလို့လဲဆို အကြမ်းဖက်မှုဖြစ်ဖြစ်၊ မဖက်မှုဖြစ်ဖြစ်သည် "သွေးထွက်သံယိုဖြစ်ခြင်း၊ မဖြစ်ခြင်း" အပေါ်မှာ တည်စဉ်းစားနေလို့ပဲ ဖြစ်တယ်။ CDM ကို ဘာလို့ လူတိုင်း လက်ခံနေကြပါသလဲ။ အကြမ်းမဖက်လို့ ဖြစ်တယ်။ ဘာလို့ အကြမ်းမဖက်မှု ဖြစ်တယ်လို့ ယူသလဲ။ သွေးထွက်သံယိုမဖြစ်လို့လို့ ယူတယ်။ ဒီတော့ ဒီ "သွေးမထွက်ရေးလမ်းစဉ်နောက်" ဘာဖြစ်လာသလဲ။ "သွေးတွေထွက်လာရတဲ့" အခြေအနေကို ပြန်ရောက်တယ်။ ငါတို့ CDM လုပ်နေတယ်၊ မင်းတို့ အကြမ်းမဖက်နဲ့" ဆိုတဲ့ အချိန်မှာကို "ကျနော်တို့က ပြန်ပြီး အကြမ်းဖက်" ခံနေရပြီဖြစ်တယ်။ ဘာကြောင့်လဲ။ CDM သည် "သွေးမထွက်ရေးဖြစ်လို့" လက်ခံကြပြီး "သွေးထွက်ရေးလမ်းစဉ်"တွေအားလုံးကို ပယ်ဖျက်လိုက်လို့ပဲ ဖြစ်တယ်။ ဒီတော့ ကျနော်က ဒီလို ဆိုမယ်။ "CDM သည် ယခုလက်ရှိမှာ စစ်အာဏာရှင်စနစ်ကို အကြမ်းဖက်ဆုံး" ဖြစ်နေလို့ ကျနော်တို့ လက်ခံနေကြရတာ ဖြစ်တယ်။ "CDM ရဲ့ အနှစ်သာရ" သည် အကြမ်းအဖက်နိုင်ဆုံးဖြစ်နေလို့ဖြစ်ပြီး "သွေးထွက်ခြင်း/မထွက်ခြင်း" ပေါ်မတည်ဘူးလို့ ဆိုမယ်။ ဒီအဆိုရဲ့ နောက်ဆက်တွဲအဖြစ်နဲ့ "CDM သာ ကျဆုံးသွား" ရင် ကျနော်တို့က "CDM ထက်ပိုပြင်းတဲ့" အကြမ်းဖက်ရေးကို သွားကြရဖို့ ဖြစ်တယ်။ "ဒီလို CDM ထက်ပိုပြီး" အကြမ်းဖက်နိုင်ခြင်းသည် "သွေးထွက်ခြင်း/မထွက်ခြင်း" ပေါ်မှာ မတည်ပဲ "စစ်အာဏာရှင်စနစ်ကိုဘယ်လောက်ကိုင်လှုပ်နိုင်သလဲ" ဆိုတဲ့ အပေါ်မှာ မူတည်ပြီး ဆုံးဖြတ်ချက်ချ ဆောင်ရွက်နိုင်ဖို့ဖြစ်တယ်။

နိဂုံးချုပ်ရရင် "အကြမ်းဖက်=သွေးထွက်သံယို" ဖြစ်ခြင်းဆိုတဲ့ အတွေးအခေါ်ကို ပယ်ဖျက်လိုက်ကြဖို့ ဖြစ်တယ်။ သွေးထွက်သံယိုဘယ်လောက်ဖြစ်ဖြစ် "စစ်အာဏာရှင်စနစ်" ကို ကိုင်မလှုပ်နိူင်ဘူး၊ မဖယ်ရှားနိုင်ဘူး" ဆိုရင် မလုပ်ကြဖို့နဲ့ "စစ်အာဏာရှင်စနစ်ကိုသာ အမြစ်လှန်နိုင်မယ်"ဆို ဘယ်လောက်ပဲ သွေးထွက်ရရ လုပ်ဆောင်ကြရဖို့ ဖြစ်တယ်။ နောက်ချမယ့် မူဝါဒမှာလည်း ဒီလိုတွေးခေါ်ပြီး ချဖို့ အကြံပြုလိုတယ်။
