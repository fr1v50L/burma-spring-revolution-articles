---
title: စစ်အာဏာရှင်စနစ်နှင့် စပ်လျဉ်း၍
author: အောင်ဖုန်းမော်
date: February 1, 2021
---

ကျနော်တို့နေထိုင်ရာ ခေတ်ကာလအပေါ် စမ်းစစ်ဆင်ခြင်ဖော်ပြခြင်းဆိုတဲ့အလုပ်ဟာ ယနေ့ခေတ်မှာ နိုင်ငံရေးသုတေသီ(နိုင်ငံရေးသိပ္ပံပညာရှင်)ဆိုသူများက သူတို့ရဲ့မပြီးဆုံးနိုင်တဲ့စကားဝိုင်းတွေထဲ အချိန်တိုင်းလိုလိုလုပ်နေတဲ့ ကိစ္စရပ်ဖြစ်တာကြောင့် သိပ် 'မထူးဆန်း' တော့ပါ။ ဒါပေမယ့် နိုင်ငံရေးသုတေသီမှမဟုတ် လူတိုင်းလူတိုင်းဟာလည်းပဲ အချိန်တိုင်းလိုလို ခေတ်ကာလအပေါ် တနည်းနည်းနဲ့ အနက်ကောက်နားလည်နေကြတာချည်းဖြစ်လို့ ခေတ်ကာလကိုစမ်းစစ်ခြင်းဆိုတာ အဲ့ဒီ 'မထူးဆန်း' တာထက်ကို ပို၍ပင် 'မထူးဆန်း' တဲ့ကိစ္စရပ်ပဲဖြစ်ပါတယ်။ ဒီတော့ ဘာဖြစ်လို့ ကျနော်တို့ဟာ ဒီမထူးဆုံးကိစ္စရပ်ကို အထူးပြုပြီးစာတတန်ပေတတန်နဲ့လုပ်ဖို့ ထပ်ခါထပ်ခါ လိုအပ်​နေရသလဲ ဆိုတာမျိုးမေးသင့်တယ်။ ဘာလို့လဲဆိုတော့ လူတွေဟာ အလွဲဆုံး၊ အမှားယွင်းဆုံး၊ အချွတ်ချော်ဆုံးအရာတွေကိုပင် 'မထူးဆန်း' တဲ့အတိုင်း အပြုံးမပျက် နေ့တဒူဝ ကျင့်ကြံနိုင်ကြလောက်အောင်ထိလည်း ရူးသွပ်နိုင်ကြလို့ပဲ လို့ကျနော်ကတော့ဖြေပါတယ်။ အဲ့ဒီလိုပဲ "စစ်အာဏာရှင်စနစ်" ဆိုတဲ့စကားလုံးဟာလည်း ပေးထားချက်အဓိပ္ပာယ်အခိုင်အမာအပြည့်အဝရှိနေတဲ့အတိုင်း လူတွေသာမန်လိုလို ရေရွတ်နေကြတဲ့ အရူးသွပ်ဆုံးစကားလုံးတွေထဲကတခုပဲဖြစ်တယ်။

ဒီစာမှာ ကျနော်က "စစ်အာဏာရှင်စနစ်" ဆိုတာကို "စနစ်" တခုအနေနဲ့အဓိပ္ပာယ်ဖွင့်ဆိုဖို့ရည်ရွယ်ပါတယ်။ စင်စစ်အားဖြင့် ဗမာပေါ်ပြူလစ်(populist)နိုင်ငံရေးသမားများဟာ ဘယ်တုန်းကမှ "စစ်အာဏာရှင်စနစ်" ဆိုတာကို "စနစ်" တခုအနေနဲ့မယူဆခဲ့၊မမြင်ခဲ့ ကြပါ။ အဲ့ဒီလိုမျိုး "စနစ်" တခုအနေနဲ့ဘယ်တုန်းကမှမရှုမြင်ခဲ့ကြတဲ့အတွက် "စစ်အာဏာရှင်နဲ့ တပ်မတော်သားများကို ခွဲမြင်ပါ"၊ "စစ်အာဏာရှင်နဲ့ တပ်မတော်ကို ခွဲမြင်ကြပါ" ဆိုတဲ့ ခြွတ်ခြုံကျတဲ့နိုင်ငံရေးအသိကို အပြုံးမပျက်အရှက်မရှိ ရေရွတ်နိုင်ကြခြင်းပဲဖြစ်ပါတယ်။ ၎င်းနိုင်ငံရေးသမားများအတွက်တော့ ဗမာပေါကားထဲမှ လူမိုက်/လူဆိုးတယောက်က ကံအားလျော်စွာ တပ်မတော်ကာကွယ်ရေးဦးစီးချုပ်ရာထူးရပြီး နိုင်ငံတက်အုပ်ချုပ်ခြင်းဟာ "စစ်အာဏာရှင်စနစ်ဆိုးကြီး" ပဲဖြစ်ပါတယ်။ စင်စစ်ကတော့ လူ့ဘောင်တခုရဲ့ပြဿနာကို 'အုပ်စိုးသူလူမိုက်များ' ရဲ့ပြဿနာသပ်သပ်အဖြစ်ရှုမြင်သရွေ့ ကျနော်တို့ဟာ "စနစ်" အကြောင်းတွေးနေတာမဟုတ်နိုင်တော့ဘဲ အုပ်စိုးသူရဲ့သီလသမာအကြောင်းကိုပဲ သီးသီးသန့်သန့်တွေးနေတာသာဖြစ်ပါတယ်။ တဖန် အကျိုးဆက်အားဖြင့် "စနစ်" အကြောင်းမတွေးဘဲ အုပ်စိုးသူရဲ့ သီလသမာအကြောင်းသာ တွေးကြသူများဟာ "အုပ်စိုးသူ သီလရှိလာအောင် ဘယ်လိုလုပ်မလဲ"၊ "အုပ်စိုးသူလူမိုက်ကို သူတော်ကောင်းအုပ်စိုးသူ နဲ့ဘယ်လိုအစားထိုးမလဲ" စတဲ့မေးခွန်းများကိုသာ နိုင်ငံရေးမေးခွန်းအဖြစ်မေးနိုင်ကြပါတော့တယ်။ ဒီလိုနဲ့ ထိုလူများဟာ လူ့ဘောင်တခုလုံးရဲ့ ကံကြမ္မာကို အုပ်စိုးသူရဲ့အထက်စီးသီလသမာရှုထောင့်ကနေသာ ရှုမြင်ဆုံးဖြတ်ကြပြီး သူတို့ဘဝင်ခိုက်သည့် 'သူတော်ကောင်းအုပ်စိုးသူကြီး' အုပ်စိုးနေသရွေ့ ဘာမှအထွန့်တက်စရာမလိုဟုဟစ်ကြွေးကာ သူတို့ရဲ့မဖွယ်မရာညစ်ညမ်းလှတဲ့ သီလရူးသွပ်မှုကို လူသူအများအပေါ် သွပ်သွင်းဖို့ကြိုးပမ်းပါတော့တယ်။

စင်စစ်အားဖြင့် "စစ်အာဏာရှင်စနစ်" ကို "လူမှု-စီးပွားရေးစနစ်" တခုအနေနဲ့ရှုမြင်ဖို့ဆိုရင် ကျနော်တို့ဟာ ထို 'ရိုးသားလှပါတယ်ဆိုတဲ့' အောက်ခြေတပ်မတော်သားများ၊ ထို 'ဒီမိုကရေစီလိုလားသူ' ပေါ်ပြူလစ်နိုင်ငံရေးသမားများ အပါအဝင် သာမန်နိုင်ငံသားများကိုပင် ထိုစနစ်ရဲ့ အစိတ်အပိုင်းများအဖြစ်မလွဲမသွေ ရှုကိုရှုမြင်လာရမှာပဲဖြစ်တယ်။ ဒီလိုရှုမြင်နိုင်မှသာလျှင် ကျနော်တို့ဟာ "စနစ်" တခုအကြောင်းပြောနေတာလို့ဆိုနိုင်မှာဖြစ်တယ်။ တဖန် "စစ်အာဏာရှင်စနစ်" ကို "စနစ်" တခုအနေနဲ့စမ်းစစ်ဖော်ပြခြင်းဟာ "စစ်အာဏာရှင်စနစ်" ရဲ့ သမိုင်းဆိုင်ရာဇစ်မြစ်ကိုရှာဖွေခြင်းမဟုတ်သလို ထို "စစ်အာဏာရှင်စနစ်" ကကျင့်သုံးတဲ့ "အာဏာ" ရဲ့အခြေခံအုတ်မြစ်ကိုရှာဖွေခြင်းလည်းမဟုတ်ပါ။ အဲ့တာအစား ကျနော်တို့ဟာ "စစ်အာဏာရှင်စနစ်" ရဲ့ အာဏာကျင့်သုံးပုံ၊ အာဏာသက်ရောက်ပုံ ကိုသီးသီးသန့်သန့်အာရုံစိုက်မှသာ ထိုစနစ်ရဲ့ သီးသီးသန့်သန့်လည်ပတ်အလုပ်လုပ်ပုံကို ဖမ်းဆုပ်နိုင်မှာဖြစ်တယ်။ ဒီတော​့ စစ်အာဏာရှင်စနစ်ရဲ့ ရုတ်ရင်းအကြမ်းတမ်းဆုံး အစစ်မှန်ဆုံး အာဏာကျင့်သုံးမှုပုံစံကို ကျနော်တို့ဘယ်နေရာမှာ တွေ့နိုင်မလဲဆိုရင် သူ့ရဲ့အမှတ်တံဆိပ်ကိုယ်တိုင်ပဲဖြစ်တဲ့ သူ့ရဲ့ရုတ်ရင်းအကြမ်းတမ်းဆုံး စစ်ရာဇဝတ်မှုများထဲမှာတွေ့ရမှာပဲဖြစ်ပါတယ်။

### (၁)- သားသတ်ရုံများ(slaughterhouses)

ပထမဆုံးအနေနဲ့ ရိုးရှင်းသိသာသလောက် ဘယ်သူမှမပြောကြတဲ့အချက်အလက်တခုကို ကျနော်တင်ပြပါမယ်။ "စစ်အာဏာရှင်စနစ်" ဟာ "စစ်အာဏာရှင်စနစ်" ဖြစ်ဖို့ဆိုရင် သူ့ရဲ့ 'တပ်မတော်' ဆိုတာဟာ စင်စစ်အားဖြင့် "နိုင်ငံတော်၏နယ်နမိတ်အတွင်း လက်နက်ကိုင်ဆောင်ခွင့်အပေါ် မိုနိုပိုလိုက်ဇ်(monopolize)လုပ်ထားတဲ့ အစုအဖွဲ့" ဖြစ်နေမှရပါမယ်။ လူတိုင်း လက်နက်ကိုင်ဆောင်ခွင့်ရှိနေလျှင်၊ လူတိုင်း လက်နက်အလွယ်တကူရနိုင်နေလျှင် 'တပ်မတော်' ဆိုတာ နိုင်ငံတော်အတွင်းလက်နက်ကိုင်ဆောင်ခွင့်ကို မိုနိုပိုလိုက်ဇ်လုပ်တဲ့အစုအဖွဲ့အဖြစ်ကနေ အလိုလိုလျောကျသွားပါတယ်။အကျိုးဆက်အနေနဲ့ သူဟာ နိုင်ငံတော်ရဲ့ 'ငြိမ်ဝပ်ပိပြားမှု' ကိုဖော်ဆောင်နိုင်တဲ့၊ နိုင်ငံတော်အား 'ပြည်ပရန်မှကာကွယ်နိုင်တဲ့' တစုထဲသောအစုအဖွဲ့အဖြစ်မရှိတော့ဘဲ အသီးသီးသော လက်နက်ကိုင်ဆောင်ထားတဲ့နိုင်ငံသားများဟာ လက်နက်အရကိုယ်ပိုင်ပြဌာန်းခွင့်ကိုရရှိသွားပါတော့တယ်။ ဒီတော့ "စစ်အာဏာရှင်စနစ်" အတွက် 'တပ်မတော်' သည် နိုင်ငံတော်အတွင်းလက်နက်ကိုင်ဆောင်ခွင့်ရှိနေသော၊ လက်နက်ကိုင်ဆောင်ထားသော တစုထဲသောအစုအဖွဲ့ ဖြစ်ရေးဟာ သူ့ရဲ့ဖြစ်တည်မှုတမျှအရေးပါတဲ့ ကိစ္စရပ်ပဲဖြစ်ပါတော့တယ်။ ဒီလိုမျိုး သူ့ရဲ့ဖြစ်တည်မှုတမျှအရေးပါတဲ့ကိစ္စရပ်ဖြစ်တဲ့အတွက် 'လက်နက်ကိုင်သည့် နိုင်ငံသား/တိုင်းရင်းသား' တယောက်ရဲ့ပုံရိပ်ဟာ စစ်အာဏာရှင်စနစ်အတွက် အိပ်မက်ဆိုးပဲဖြစ်ပါတယ်။ စင်စစ်အားဖြင့် 'ပြည်တွင်းစစ်' ဆိုသည်မှာ ထိုအိပ်မက်ဆိုးကနေ နိုးထဖို့ သူ့ရဲ့ အရှည်ကြာဆုံးအားထုတ်မှုတွေထဲကတစ်ခုပဲဖြစ်ပါတယ်။

ဒါ့ကြောင့် "လက်နက်မကိုင်ကြဘဲ နိုင်ငံရေးနည်းလမ်းနဲ့စကားပြောကြပါ" ဆိုတဲ့ ဗမာပေါ်ပြူလစ်နိုင်ငံရေးသမားများဟာ တပ်မတော်ရဲ့ လက်နက်အပေါ်မိုနိုပိုလီပြုမှု ကိုတနည်းနည်းနဲ့လက်သင့်ခံထားကြသူများပဲလို့ ကျနော်က ကောက်ချက်ချပါတယ်။ တကယ့်အခြေအနေကတော့ "နိုင်ငံရေးနည်းလမ်းနဲ့ပခုံးချင်းယှဉ်စကားပြောဖို့" အတွက်ကိုပင် နိုင်ငံသား/တိုင်းရင်းသားများ လက်နက်ကိုင်ဆောင်ဖို့လိုအပ်နေခြင်းပဲ မဟုတ်ပါလား လို့တန်ပြန်မေးခွန်းထုတ်သင့်တယ်။ ဒီတော့ ထို နိုင်ငံသား/တိုင်းရင်းသားများသာ လက်နက်မကိုင်ဆောင်ထားပါလျှင် 'ငြိမ်းချမ်းရေးဆွေးနွေးပွဲ' ဆိုသည့်ပွဲလမ်းသဘင်များ၌ တပ်မတော်ခေါင်းဆောင်များနှင့် ပခုံးချင်းယှဉ်စကားပြောဖို့ဆိုသည်မှာ ဗမာပေါ်ပြူလစ်နိုင်ငံရေးသမားများ 'လေးသင်္ချေကမ္ဘာတသိန်းပါရမီဖြည့်ပြီးပင်' မမက်နိုင်သည့် အိပ်မက်ဖြစ်တယ် လို့ ကျနော်ကဒီနေရာမှာ အခိုင်အမာဆ်ိုလိုက်ရပါတယ်။ ကျနော်တို့ရဲ့ ပဟေဋိဆန်သည့် ခေတ်ကာလသည်ကား လူလူချင်းပခုံးချင်းယှဉ်ငြိမ်းချမ်းစွာစကားပြောဖို့ရာအတွက်၊ လက်နက်အသုံးမပြုကြဖို့ရာ အတွက် လူတိုင်းလူတိုင်းလက်နက်ကိုင်ဆောင်ထားဖို့လိုအပ်နေတဲ့ ခေတ်ကာလပင် ဖြစ်ပါတော့တယ်။ တကယ်တော့ ဗမာနိုင်ငံရေးသမိုင်းတလျောက်တွင် "လက်နက်မကိုင်ကြဘဲ နိုင်ငံရေးနည်းလမ်းနဲ့သာစကားပြောကြပါ" ဆိုတဲ့အဆိုလောက် ညစ်ညမ်းတဲ့ဟာသမရှိတော့ပါ။ ၎င်းဗမာပေါ်ပြူလစ်နိုင်ငံရေးသမားများဟာ စင်စစ်အားဖြင့် တပ်မတော်ရဲ့လက်နက်အပေါ် မိုနိုပိုလီပြုကျင့်မှုကို 'သာမန်' ဖြစ်သယောင်၊ 'မထူးဆန်း' သယောင် ဝါဒဖြန့်ချီနေကြခြင်းဖြစ်ပေရာ ထိုသူများသည် စစ်အာဏာရှင်စနစ်၏ အာဏာကျင့်သုံးမှုယန္တရားကိုအထောက်အပံ့ပြုသည့် အစိတ်အပိုင်းများပင်ဖြစ်ပါတယ်။ စင်စစ်အားဖြင့် တစုတဖွဲ့၏ လက်နက်အပေါ်မိုနိုပိုလီပြုကျင့်မှုသည် နိုင်ငံသားတိုင်း၏ လူ့ဂုဏ်သိက္ခာကိုတထစ်လျော့ချနေခြင်းပင်၊ "နိုင်ငံသားများသည် ငါတို့လောက် သီလမလုံကြ၍ လက်နက်ကိုင်ခွင့်မရှိ" ဟုဆိုနေခြင်းပင် ဖြစ်ပါတယ်။ လက်တွေ့အချက်အလက်အားဖြင့်လည်း ထို 'နိုင်ငံရေးနည်းလမ်း'၊ 'ငြိမ်းချမ်းရေးစကားဝိုင်း' ဆိုသည်တို့ကိုစတင်အကောင်အထည်ဖော်ခဲ့သူများမှာ ၎င်းစစ်ဗိုလ်ချုပ်များပင်ဖြစ်ကြောင်း သမိုင်းလည်းပြန်လှန်ကြည့်နိုင်ပါတယ်။

လက်နက်အပေါ်တစုတဖွဲ့၏မိုနိုပိုလီပြုကျင့်ခြင်းသည် ပုံမှန်ဖြစ်သယောင်ဝါဒဖြန့်ဖို့ရာအတွက် ၎င်းဝါဒဖြန့်ချီရေးယန္တရားများက ကြိုးပမ်းကြသလိုပဲ ၎င်းမိုနိုပိုလီခိုင်မြဲရေးအတွက် တကယ့်အပြင်လောကအတွင်း တပ်မတော်က လက်တွေ့လုပ်ဆောင်ရတဲ့ "နယ်မြေရှင်းလင်းရေး" စစ်ဆင်ရေးများဟာ ကျော်ကြားလှပါတယ်။ ထို "နယ်မြေရှင်းလင်းရေး" စစ်ဆင်ရေးများရဲ့ အထူးခြားဆုံး၊ ပဟေဋိအဆန်ဆုံး အမှတ်အသားကတော့ အရပ်သားသေဆုံးမှုလုံးဝမရှိခြင်းပင်ဖြစ်ပါတယ်။ သို့သော် လက်ရှိရခိုင်စစ်ပွဲအတွင်း ကျနော်တို့အားလုံးသိလိုက်ရတာကတော့ အဲ့ဒီ 'အရပ်သားသေဆုံးမှုမရှိခြင်း' ပဟေဋိကြီးအတွက်အဖြေဟာ 'သေတဲ့အရပ်သားတိုင်းကို သူပုန်အဖြစ် မှတ်ယူရေတွက်နေကြလို့ပဲဖြစ်တယ်' ဆိုတာကိုသိလိုက်ကြရတယ်။ စင်စစ်အားဖြင့် ဗမာပေါ်ပြူလစ်နိုင်ငံရေးသမားများသည် တပ်မတော်နဲ့ စစ်အာဏာရှင်ကို ခွဲမြင်ပေးကြသည်အထိ 'သဘောထားကြီး' ကုန်ကြပေမယ့် လက်နက်ကိုင်သူပုန်နှင့် လက်နက်မဲ့အရပ်သားကို ခွဲမြင်ဖို့လောက်ထိတော့ 'သဘောထားမကြီး' ကုန်ကြပါ။ တကယ့်အခြေအနေမှာ တိုင်းရင်းသား/အရပ်သားများ အတွက်တော့ သူတို့အပေါ် နှစ်ပေါင်းများစွာနိုင်ထက်စီးနင်းပြုလာခဲ့သည့် ဗမာ့တပ်မတော်အပေါ်ထောက်ခံရန် အကြောင်းတပါဒမျှမရှိသော်ငြား တဖက်တွင် အမျိုးသားရေးအခြေခံသည့်လက်နက်ကိုင်သူပုန်များအား ထောက်ခံဖို့အကြောင်းအရင်းတသီတသန်းရှိနေပြန်ပါသည်။ ထိုထောက်ခံမှုသည်ပင်လျှင်၊ တပ်မတော်မဟုတ်သည့် အခြားလက်နက်ကိုင်တပ်ဖွဲ့တဖွဲ့အား အသိအမှတ်ပြုနေခြင်းသည်ပင်လျှင် 'တစ်စုထဲသော နိုင်ငံ့တပ်မတော်' အပေါ်၊ တပ်မတော်၏ 'လက်နက်မိုနိုပိုလီ' အပေါ်သူပုန်ထနေခြင်းဖြစ်သည့်အတွက် တပ်မတော်နှင့် ဗမာပေါ်ပြူလစ်နိုင်ငံရေးသမားများအတွက်တော့ အရပ်သား ဆိုသည်မရှိပဲ လက်နက်ကိုင်သူပုန်နှင့် လက်နက်မဲ့သူပုန် သာရှိနိုင်ပါတော့တယ်။ လက်နက်ကိုင်သူပုန်ကိုရှင်းလင်းခြင်းသည် လက်နက်ကိုင်ဆောင်သည့်နိုင်ငံသားတဦးလျော့သွားခြင်းဖြစ်ပြီး အရပ်သား(သို့)လက်နက်မဲ့သူပုန်ကို ရှင်းလင်းခြင်းသည် လက်နက်ကိုင်ဆောင်လာနိုင်တဲ့ နိုင်ငံသားတဦးလျော့သွားခြင်းပင်။

ထိုကဲ့သို့ အယုတ်ညံ့ အရူးသွပ်ဆုံးသော အတွေးအမြင် ကိုလက်မခံသူတိုင်းကတော့ ၎င်း "နယ်မြေရှင်းလင်းရေး" များ၏ ရုတ်ရင်းကြမ်းတမ်းမှုစရိုက်၊ သီလအော်ဂလီဆန်စရာစရိုက် ကိုတိုက်ရိုက်မြင်နိုင်စွမ်းရှိကြပါလိမ့်မယ်။ ၎င်း "နယ်မြေရှင်းလင်းရေး" များ၏ စင်စစ်ပန်းတိုင်မှာ အရှင်းဆုံးအနေဖြင့် 'နိုင်ငံတော်ကြီး၏ ငြိမ်ဝပ်ပိပြားမှု' အတွက် သတ်နိုင်သလောက် လူမသိအောင်သတ်ဖို့ပင်ဖြစ်သည့်အတွက် တိုင်းရင်းသားဒေသဆိုသည်မှာ စင်စစ်အားဖြင့် နိုင်ငံတော်၏ 'သားသတ်ရုံ' များပင်ဖြစ်ပါတော့တယ်။ ဒီနေရာမှာ ကျနော်ဟာ 'သားသတ်ရုံ' ဆိုတာကို အဓိပ္ပာယ်အပြည့်အဝနှင့်သုံးခြင်းပဲဖြစ်တယ်။ 'သားသတ်ရုံ' ဆိုသည်မှာ အလွန်ရုတ်ရင်းကြမ်းတမ်းလှ၍ လူ့အမြင်ကွယ်ရာတွင်ပင် လုပ်ဆောင်ကြရခြင်းဖြစ်သော်လည်း ထို 'သားသတ်ရုံ' သည်ကျနော်တို့၏ နေ့တဒူဝ ထမင်းတနပ်တည်ရှိဖို့ လိုအပ်ချက်တခုအနေနှင့်လည်ပတ်နေရခြင်းဖြစ်သလိုပင် စစ်အာဏာရှင်စနစ်၏လည်ပတ်မှုအတွင်းမှာ တိုင်းရင်းသားဒေသများဆိုတာဟာ နိုင်ငံတော်၏ငြိမ်ဝပ်ပိပြားမှုအတွက် ရံဖန်ရံခါ လူမသိသူမသိ သတင်းအမှောင်ချ "နယ်မြေရှင်းလင်း" ပစ်ရသော 'သားသတ်ရုံ' များပင်ဖြစ်ပါတော့တယ်။ ဒါ့ကြောင့် စစ်အာဏာရှင်စနစ်၏ အယုတ်ညံ့ဆုံးနှင့် အစစ်မှန်ဆုံးသော ထိုအာဏာကျင့်သုံးမှုပုံစံကို ကျနော်က 'သားသတ်ရုံ' လို့သမုတ်ပါတယ်။ ထို 'သားသတ်ရုံ' များ 'သားသတ်ကွင်းများ' သည် အကြောင်းတိုက်ဆိုင်၍ အကြောင်းအားလျော်စွာ မတော်တဆ ဖြစ်ပွားပေါ်ထွက်နေသည့်အရာများမဟုတ်ကြဘဲ စစ်အာဏာရှင်စနစ်တွင်း အာဏာကျင့်သုံးလည်ပတ်မှု၏တိုက်ရိုက်ရလဒ်များပင်ဖြစ်ပါတော့သည်။

### (၂)- သီလသမာဆိုင်ရာပြဿနာ

သို့သော် 'သားသတ်ခြင်း' ဆိုသည့်အမှုသည် ထင်ထားတာထက်ပို၍ပင် ခက်ခဲ၊ ပဟေဋိဆန်သည့်အမှုကိစ္စပင်။ တိရိစ္ဆာန်တကောင်အား ကိုယ်တိုင်ကိုယ်ကျ အပိုင်းပိုင်း ခုတ်ထစ်သတ်ဖြတ်သည့် သားသတ်သမားမဆိုထားနှင့် ထိုခုတ်ထစ်သတ်ဖြတ်ခြင်းအမှုသည် သူ့အား ရှုမြင်မိလိုက်သည့်လူသားတယောက်ကိုပင် အစာစားချင်စိတ်ကုန်ခန်းစေသည်အထိ သီလသမာအော်ဂလီဆန်ခြင်းမျိုးကိုဖြစ်စေနိုင်ပါသည်။ သည့်အတွက်ကြောင့်ပင် ကျနော်တို့ဟာ ၎င်းသီလသမာအော်ဂလီဆန်မှုကို ငြင်းကွယ်ဖို့ရာအတွက် "ချစ်စရာ တိရိစ္ဆာန်ကလေးများ ပြုံးရွှင်စွာ သားသတ်စက်ရုံထဲသို့ဝင်သွားကြသည်"၊ "နွားကောင်ကလေးသည် ပြုံးရွှင်စွာကခုန်သီဆိုရင်း နို့ဆီဘူးကိုလှုပ်ရမ်းပြနေသည်" ဆိုတဲ့ (တီဗီကြော်ညာပါ)မြင်ကွင်းမျိုးကို ရံဖန်ရံခါ စိတ်ကူးပုံဖော်ပြလေ့ရှိကြတာပဲ မဟုတ်ပါလား။ ကျနော့်ရဲ့ မေးခွန်းကား အောက်ပါအတိုင်းပင် -

သားသတ်ခြင်းအမှုသည် ထိုမျှပင် သီလသမာအရ အော်ဂလီဆန်ဖွယ်ဖြစ်လျှင် သားသတ်သမားဟာ ဘယ်လိုနည်းနဲ​့ သူကိုယ်သူ စိတ်မူမှန်အောင် ထိန်းထားနေနိုင်တာလဲ?

ကျနော့်ရဲ့ အဖြေကတော့ နာဇီများရဲ့သီလသမာဆိုင်ရာပဟေဋိကိုရှင်းလင်းဖို့ Hannah Arendt တင်ပြခဲ့သည့်ဖြေရှင်းချက်နှင့်အတူတူပင်ဖြစ်ပါသည်။ သားသတ်သမားသည် သူ့လုပ်ရပ်၏ သီလသမာအော်ဂလီဆန်မှုကို သူ့ကိုယ်သူ ခံနိုင်ရည်ရှိဖို့ရာအတွက် လုပ်ဆောင်ရန်လိုအပ်သည်မှာ ထိုသီလသမာအော်ဂလီဆန်မှုကိုယ်တိုင်ကိုပင် သူ့သီလမြင့်မားမှု၏ သက်သေအထောက်အထားအဖြစ် ပြန်ပြောင်းတင်ပြလိုက်ဖို့ပဲဖြစ်ပါတယ်။ တနည်းအားဖြင့် "လူတွေထမင်းနပ်မှန်ဖို့အတွက် ငါ့ရဲ့တာဝန်ဝတ္တရားကြီးအားထမ်းဆောင်နေချိန်မှာ ဘယ်လောက်ထိလေးပင်တဲ့ အော်ဂလီဆန်စရာဒုစရိုက်အလေးအပင်တွေကို ငါ့ပခုံးပေါ်သယ်ဆောင်လျောက်လှမ်းနေရတာပါလိမ့်" လို့တွေးလိုက်ဖို့ပဲဖြစ်ပါတယ်။ တနည်းအားဖြင့် "ငါသည် ငါ၏တာဝန်ဝတ္တရားကို ပြီးမြောက်အောင် ထမ်းဆောင်ဖို့ရာအတွက်ဆိုလျှင် ၎င်းအော်ဂလီဆန်စရာဒုစရိုက်များ၏ အော်ဂလီဆန်မှုကိုပင် ခံနိုင်ရည်ရှိသည်အထိ ငါသည်သီလမြင့်မားပါတကား" လို့တွေးလိုက်ဖို့ပဲဖြစ်ပါတော့တယ်။ ဒီလို သီလသမာဆိုင်ရာ ပြောင်းပြန်ခံယူချက်ကို ကျနော်က 'သားသတ်သမားသီလ' လို့သုံးပါတယ်။ တဖန် တပ်မတော်၏ 'သားသတ်ရုံ' များထဲတွင် ထို 'အောက်ခြေတပ်သားများ' သည် တိရိစ္ဆာန်ပင်မဟုတ်သည့် အခြားအကာအကွယ်မဲ့လူသားများ၏ လူသားဂုဏ်သိက္ခာအလုံးစုံကိုငြင်းကွယ်၍ ကျုးလွန်သတ်ဖြတ်နိုင်ကြခြင်းဖြစ်ပေရာ ထိုသူများသည်သူတို့လုပ်ရပ်များ၏ သီလသမာအော်ဂလီဆန်မှုကိုခံနိုင်ရည်ရှိစေရန် ထို 'သားသတ်သမားသီလ' နှင့်ပုံစံတူသီလတခုအား ခံယူထားရန်လိုအပ်လာပါတော့တယ်။ တနည်းအားဖြင့် ထိုတပ်မတော်သားများသည် အခြားအကာအကွယ်မဲ့လူသားများအပေါ် သူတို့ကျုးလွန်ရသည့် အော်ဂလီဆန်ဖွယ်ဒုစရိုက်များအား သူတို့ကိုယ်သူတို့ ခံနိုင်ရည်ရှိဖို့ရာအတွက် "ငါသည် ငါ့ကိုပေးအပ်သည့် အမိန့်အား တာဝန်ကျေပွန်စွာ နာခံဖော်ဆောင်ဖို့အတွက်ဆိုလျှင် လူမဆန်ဆုံးသောအော်ဂလီဆန်စရာလုပ်ရပ်များကိုလုပ်နေ၊မြင်နေရခြင်း၏ သီလသမာအော်ဂလီဆန်မှုကိုပင် ခံနိုင်စွမ်းရှိသည်အထိ ငါသည် သီလမြင့်မားပါတကား" လို့တွေးနိုင်ဖို့လိုအပ်လာပါတော့တယ်။

စင်စစ်အားဖြင့် "သားသတ်သမားသီလကိုခံယူထားကြသည့် လက်နက်ကိုင်ဆောင်သူများ" ဆိုသည်မှာ ဖြစ်နိုင်သမျှဖြစ်နိုင်ခြေများထဲ၌ အဆိုးရွားဆုံးသော ဖြစ်နိုင်ခြေ၊ အဆိုးရွားဆုံးသော ​ေပါင်းစည်းမှု၊ အဆိုးရွားအညစ်ညမ်းဆုံးသော သီလသမာအနိဋ္ဌာရုံကြီးပင် ဖြစ်ပါတော့တယ်။ "အောက်ခြေတပ်သားသည် သူ့တာဝန်ဝတ္တရားအရ အမိန့်နာခံရသည်သာဖြစ်၍အပြစ်မဆိုထိုက် စစ်အာဏာရှင်များတွင်သာ အဓိကတာဝန်ရှိသည်" လို့ပြောသည့် ဗမာပေါ်ပြူလစ်နိုင်ငံရေးသမားများသည် စင်စစ်အားဖြင့် ထိုတပ်သားများ၏ 'သားသတ်သမားသီလ' အား အားပေးအားမြှောက်ပြုနေခြင်းပင်ဖြစ်ပေရာ စစ်အာဏာရှင်စနစ်၏တိုက်ရိုက်ရလဒ်ဖြစ်သော ၎င်းသီလသမာအနိဋာရုံကြီးအား ပုံမှန်ဖြစ်သယောင်လက်ခံနိုင်ကြလောက်တဲ့အထိ ရူးသွပ်နေသူများပင်ဖြစ်ပါတယ်။ စင်စစ်အားဖြင့် ကျနော်တို့ရင်ဆိုင်နေရသည့်ပြဿနာသည်ကား ထို "သားသတ်သမားသီလခံယူသူ တပ်သားများ" စုဝေးရာ လက်နက်ကိုင်သားသတ်သမားအင်စတီကျုးရှင်း တစုံလုံးကြီး၏ သီလသမာအနိဋာရုံပင်။

### (၃)- ဖက်ဆစ်ဝါဒ(fascism)

အဦးဆုံးအနေနဲ့ "ဖက်ဆစ်ဝါဒ" ဆိုတာကို အဓိပ္ပာယ်ဖွင့်လိုက်ကြရအောင်။ ဒီနေရာမှာ ကျနော်ဟာ "ဖက်ဆစ်ဝါဒ" ကို လူမှု-စီးပွားရေးစနစ် တခုရဲ့နာမည်အနေနဲ့အသုံးပြုခြင်းမဟုတ်ဘဲ အချို့သော သီးသီးသန့်သန့် ထူးခြားတဲ့ လက္ခဏာများရှိတဲ့ နိုင်ငံတော်အဆင့် စစ်ရေး၊နိုင်ငံရေးကမ်ပိန်းကြီးတွေကိုရည်ညွှန်းဖို့သုံးရခြင်းဖြစ်တယ်။ လူ့ဘောင်ရဲ့ 'ငြိမ်ဝပ်ပိပြားမှု' ဆိုတာဟာ စင်စစ်အားဖြင့် အလွန်ကိုမှ ကျိုးလွယ်ပဲ့လွယ်၊ ချိနဲ့လှတဲ့ အရာတခုပင်ဖြစ်ပါတယ်။ ကျနော်တို့ဟာ 'ငြိမ်ဝပ်ပိပြားမှု' ကိုရဖို့အတွက် ဗြောင်အင်အားသုံးဖြေရှင်းပြန်လျှင်လည်း ထိုအင်အားသုံးဖြေရှင်းမှုကိုယ်တိုင်ဟာ မငြိမ်ဝပ်မပိပြားစရာ အကြောင်းပြချက်တခုဖြစ်သွားပြန်နိုင်ပါသေးတယ်။ ထိုသို့ဆိုလျှင် နိုင်ငံရေးသုတေသီတို့ ခေါင်းခြောက်အောင် စဉ်းစားကြရမည့်မေးခွန်းမှာ "လူ့​ဘောင်သည်အဘယ့်ကြောင့် ပဋိပက္ခဗလပွဖြစ်နေရသလဲ" ဆိုသည့်မေးခွန်းမဟုတ်ဘဲ "လူ့ဘောင်သည် ပဋိပက္ခဗလပွဖြစ်နေလျက် ဘယ့်နှယ့်ကြောင်​​့ တချိန်ထဲတွင်ငြိမ်ဝပ်ပိပြားနေရပါသလဲ၊ ဘယ်နှယ့်ကြောင့် ဘာမှမဖြစ်ရသလဲ" ဆိုတဲ့မေးခွန်းပင်ဖြစ်ပါတယ်။ ၎င်းမေးခွန်းအတွက် အဖြေတခုကတော့ 'ဖက်ဆစ် စစ်ရေး၊နိုင်ငံရေး ကမ်ပိန်းကြီးများ' ပင်ဖြစ်ပါတော့တယ်။

အဘယ့်ကြောင့်ဆိုသော် နိုင်ငံတော်အတွင်းရှိ ပဋိပက္ခပေါင်းစုံတို့ကိုဖိဖျောက်ရန်၊ ဖိနှိပ်သူနဲ့ ဖိနှိပ်ခံတို့ကို ရင်ကြားစေ့သွေးစည်းစေရန်နှင့် နိုင်ငံတော်ကြီးငြိမ်ဝပ်ပိပြားစေရန်အတွက် အမျိုးသားကိုယ်ထည်ကြီးတရပ်လုံး စည်းကပ်စွာ အတူတူပါဝင်လျောက်လှမ်းကြရမည့် ထွက်ရပ်ပေါက်လမ်းစဉ်ကြီးတခုကို တင်ပြရခြင်းဟာ ဖက်ဆစ်နိုင်ငံရေးများရဲ့ အဓိကစရိုက်လက္ခဏာဖြစ်လို့ပါပဲ။ တဖန်ထိုဖက်ဆစ်လမ်းစဉ်ကြီးများဟာ အမျိုးသားကိုယ်ထည်ကြီးရဲ့ စည်းကပ်မှုကိုခိုင်မာစေဖို့အတွက် အမျိုးသားရေးဘုံရန်သူပုံရိပ်တရပ်ကိုဖန်တီးဖော်ပြလေ့ရှိကြပြန်ပါသေးတယ်။ ဖိနှိပ်သူနှင့် ဖိနှိပ်ခံတို့ကို အမျိုးသားရေးသရုပ်တခုအတွင်း ရင်ကြားစေ့/သွေးစည်းကြ စေရန် အလွယ်ဆုံးနည်းလမ်းမှာ "ငါတို့၏နိုင်ငံတော်ကြီးအတွင်း ဂြိုလ်သားများကျုးကျော်ဝင်ရောက်လာကြပြီ/ရန်စောင်စစ်သွေးကြွနေကြပြီ" ဟုပြောလိုက်ဖို့ပင်ဖြစ်ပါသည်။ ၎င်းနည်းလမ်းအားဖြင့် ဖက်ဆစ်နိုင်ငံရေးကမ်ပိန်းတို့သည် အမျိုးသားရေးကိုယ်ထည်ကြီး၏အတွင်းကိုယ်တိုင်ကိုယ်၌တွင် ကိန်းဝပ်နေသည့် ဖိနှိပ်သူနှင့်ဖိနှိပ်ခံကြား တရားမျှတမှုဆိုင်ရာ အခြေခံပဋိပက္ခကြီးအား "ကျုးကျော်သူများနဲ့ ခုခံသူများ" ၊ "စစ်သွေးကြွသူပုန်များနှင့် နိုင်ငံတော်ကာကွယ်သူများ" စတဲ့ အတွင်းနဲ့ အပြင်ကြား ပဋိပက္ခများအဖြစ် လူမျိုးရေးဘုံရန်သူပုံရိပ်တစ်ခုကိုသုံးကာ ပြောင်းလဲပုံဖော်ပါတော့တယ်။

ဒါ့ကြောင့် လူမျိုးရေးဘုံရန်သူပုံရိပ်တခုအပေါ် အခြေခံတဲ့ ဗမာဖက်ဆစ် စစ်ရေးကမ်ပိန်းများ(ရိုဟင်ဂျာ လူမျိုးတုန်းသတ်ဖြတ်မှု၊ ရခိုင်စစ်ပွဲ) ရဲ့ အခြေခံအကျိုးသက်ရောက်မှုဟာ နိုင်ငံတော်ရဲ့မတူညီသောနိုင်ငံရေးအင်အားစုများအကြား ရင်ကြားစေ့ သွေးစည်းသွားစေခြင်းပင်ဖြစ်ပါတော့တယ်။ စစ်အာဏာရှင်မုန်းတီးလှပါသည်ဆိုသော ဗမာလူထုကြီးဟာလည်း ထိုဖက်ဆစ်စစ်ရေးကမ်ပိန်းကြီးများအပေါ် မှာတော့ ထင်မထားလောက်အောင်ပင် သဘောခွေ့ကြသည့်အတွက် ဗမာပေါ်ပြူလစ်လွတ်တော်နိုင်ငံရေးမှ အရပ်သားနိုင်ငံရေးသမားသော်လည်းကောင်း၊ စစ်ထွက်နိုင်ငံရေးသမားသော်လည်းကောင်း၊ ဒီမိုကရေစီအိုင်ကွန်ကြီးသော်လည်းကောင်း ထိုသူများအားလုံးသည် မဲရရေးနှင့် လူအုပ်ကြီးအမြင်ကြည်ရေးတို့အတွက် မိမိတို့ကိုင်ဆွဲခဲ့သည့် နိုင်ငံရေးစံနှုန်းနှင့် သီလသမာတို့ကို ခြေစုံကန်၍ နေ့ချင်းညချင်း စစ်ဖိနပ်ပြေးလျက်ရင်း နိုင်ငံရေးခွေးဂဒက်သို့ခုန်ဆင်းသွားကြသည်မှာ ကျွန်တော်တို့အတွက် နိုင်ငံရေးသံဝေဂရစရာများပင်ဖြစ်ပါသည်။ စင်စစ်အားဖြင့် ထိုကဲ့သို့ ဖိနှိပ်သူနှင့် ဖိနှိပ်ခံတို့အား အမျိုးသားရေးသရုပ်ကြီးတခုအတွင်း ရင်ကြားစေ့သွေးစည်းကြစေဖို့ကြိုးပမ်းခြင်းမှာ ဒီမိုကရေစီ လိုလားကြပါသည်ဆိုသော ထိုဗမာပေါ်ပြူလစ်နိုင်ငံ​ေရးသမားများနှင့် နိုင်ငံ့ခေါင်းဆောင်များ၏ တရားဝင်ရည်မှန်းချက်ကြီးပင်ဖြစ်သည့်အတွက် ထိုနိုင်ငံရေးသမားများသည် တရားဝင်ပြောင်ပြောင်တင်းတင်း ဖက်ဆစ်ဖြစ်ကြောင်း တိုင်းသိပြည်သိကြေညာထားပြီးပင်ဖြစ်ပါသည်။

'သားသတ်ရုံ' အကြောင်း သီလသမာပြဿနာကို ကျနော်ဆွေးနွေးရာတွင် သားသတ်သမား၏ ရှုထောင့်ကိုသာ အားစိုက်၍ဖြေရှင်းပြခဲ့တာဖြစ်ပြီး "ချစ်စရာ တိရိစ္ဆာန်ကလေးများ ပြုံးရွှင်စွာ သားသတ်စက်ရုံထဲသို့ဝင်သွားကြသည်"၊ "နွားကောင်ကလေးသည် ပြုံးရွှင်စွာကခုန်သီဆိုရင်း နို့ဆီဘူးကိုလှုပ်ရမ်းပြနေသည်" ဆိုသည့်မြင်ကွင်းပုံရိပ်တို့ထွက်ပေါ်ရာ ဘေးလူများ၏ ရှုထောင့်ကိုမဆွေးနွေးခဲ့ပါ။ စင်စစ်အားဖြင့် သားသတ်ရုံများ၏တည်ရှိမှုကိုသိနေသည့် ဘေးလူများသည်လည်း သားသတ်သမားများနည်းတူ သီလသမာအော်ဂလီဆန်မှုကို ခံစားကြရသည့်သူများဖြစ်၍ ထိုအော်ဂလီဆန်မှုနဲ့အတူနေထိုင်ဖို့ တခုခုလုပ်ဆောင်ကြရန်လိုအပ်လာပါတော့တယ်။ ဒီလိုနဲ့ ထိုဘေးလူများဟာလည်း သူတို့ကိုယ်သူတို့ အဲ့ဒီလက်မခံနိုင်ဖွယ်အော်ဂလီဆန်စရာအရေးကိစ္စကြီးနဲ့ပက်သက်ပြီး ဖြေရှင်းရန် တခုခုကြိုးပမ်းလုပ်ဆောင်နေပါကြောင်းပြသကာ ကိုယ့်ကိုယ်ကိုသီလရှိကြောင်းလိမ်ညာအယုံသွင်းကြရပါတော့တယ်("အနည်းဆုံးတော့ ငါဟာ သားသတ်လွတ်စားနေတာပဲ"၊ "အနည်းဆုံးတော့ ငါဟာ ခြေလေးချောင်းမစားဘူး"...)။ ၎င်းနည်းတူပင် ထွက်ရပ်ပေါက်အမျိုးသားနိုင်ငံရေးလမ်းစဉ်ကြီးများ(ဖွဲ့စည်းပုံကြီးပြင်ဆင်ရေး၊ ရင်ကြားစေ့ရေး၊ ငြိမ်းချမ်းရေး)ဆိုသည်မှာလည်း ထိုယုတ်ညံ့လှသော တိုင်းရင်းသားဒေသများရှိ 'သားသတ်ရုံ' များ၏တည်ရှိမှုကြောင့် ကျနော်တို့ခံစားရသည့် သီလသမာအော်ဂလီဆန်မှုအားဖြေလျော့နိုင်ရန် 'အနည်းဆုံးတော့' ထိုသတ်ဖြတ်မှုများအတွက် တခုခုကြိုးစားလုပ်ဆောင်နေပါကြောင်း(ဖွဲ့စည်းပုံကြီးပြင်နေပါကြောင်း၊ ငြိမ်းချမ်းရေးကြီးလုပ်နေပါကြောင်း)ပြသကာ ကျနော်တို့ကိုယ်ကျနော်တို့ သီလရှိသယောင် အယုံသွင်းခွင့်ပေးထားကြတဲ့ နိုင်ငံတော်အဆင့်လိမ်ဆင်ကြီးများပင်ဖြစ်ကြပါတယ်။ ထို နိုင်ငံတော်အဆင့်လိမ်ဆင်ကြီးများသည် ကိုယ်တိုင်ကိုယ်၌ ဖက်ဆစ်စရိုက်လက္ခဏာမရှိသော်ညား လူသူအများ၏ သီလသမာနှင့်နိုင်ငံရေးချွတ်ခြုံကျခြင်းကို ဖော်ဆောင်ရာတွင် အတူတူပင်ဖြစ်ပါသည်။
