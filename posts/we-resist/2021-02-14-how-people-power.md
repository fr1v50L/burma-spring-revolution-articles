---
title: လူထုက ဘယ်လို အာဏာသိမ်းမလဲ
author: We Resist - Burma
date: February 14, 2021
---

စစ်အုပ်စုဘက်က လူဖမ်းပွဲတွေ ကျင်းပတယ်။ လူထုက ရပ်ကျေး ကာကွယ်ရေး ကော်မတီဖွဲ့ တုန့်ပြန်တယ်။ မနေ့ညက စလို့ ရပ်ကျေးကာကွယ်ရေး ကော်မတီတွေရဲ့ တုန့်ပြန်ပုံမှာ ရှုပ်ထွေးစရာတွေ ဖြစ်လာတယ်။ ဒါကို အခွင့်ကောင်းယူပြီးတော့၊ နိုင်ငံရေးပွဲစား လုပ်လိုသူ လူဟောင်းတွေက သော့မတ်စ်ဟော့ဘ်ရဲ့ အတွေးအခေါ် တရပ်ကို တင်သွင်းလာတယ်။

ဒီအတွေးအခေါ်ကို အကျဉ်းချုပ် ပြောရရင်၊ အုပ်ချုပ်သူ အစိုးရတရပ် ရှိမနေတဲ့ အခြေအနေမှာ လူတိုင်းဟာ တယောက်ကို တယောက် စစ်ခင်းနေကြမယ့် (War of all against all) အခြေအနေ ရောက်သွားမယ်။ အဆုံးမှာ အုပ်ချုပ်သူအစိုးရကိုပဲ ပြန်ထောက်ခံရတဲ့ မချစ်သော်လည်း အောင့်ခါနမ်း အခြေအနေ ရောက်သွားမယ်လို့ ဟောကိန်း ထုတ်ကြတယ်။

ဒီအတွေးအခေါ်မှာ နောက်ဆက်တွဲ လူထုဆန့်ကျင်ရေး နိုင်ငံရေး Agendaတွေ အစာသွပ်ထားတာ သေချာ စဉ်းစား ကြည့်ရင် မြင်နိုင်တယ်။ (၁) လူထုက ကိုယ့်ဘာသာ မအုပ်ချုပ်နိုင်ဘူးလို့ သွယ်ဝိုက် ဆိုလိုတာ ဖြစ်တယ်။ (၂) နဂို စစ်အာဏာရှင် အဆက်ဆက် လက်ကိုင်ပြုခဲ့တဲ့ ဗြူရိုကရေစီ ယန္တရားနဲ့ ဗြူရိုကရက်တွေကိုပဲ ပုံစံမပျက် ပြန်သုံးခိုင်းတာ ဖြစ်တယ်။ (၃) စစ်အာဏာရှင် စနစ်မှာ စစ်သုံးစစ် တစုံလုံး တိုက်ဖျက်ရေး မဟုတ်၊ စစ်အုပ်စုပိုင်းနဲ့ လူထုလှုပ်ရှားမှုက ခေါင်းဆောင်းပိုင်း တချို့ ညှိနှိုင်းပြီး အခုလူထု တော်လှန်ရေးကို ရပ်တန့်ဖို့ လမ်းခင်းနေတာ ဖြစ်တယ်။

### ၁။ စစ်ဗြူရိုကရေစီကို လူထုဒီမိုကရေစီနဲ့ အစားထိုးရေး

အခု အာဏာဖီဆန်မှုဟာ စစ်အစိုးရ၊ စစ်ဗြူရိုကရေစီ၊ စစ်ဥပဒေတွေ တခုမှ မလိုက်နာ၊ မပူးပေါင်းတော့တဲ့ အခြေအနေ ရောက်နေပြီ။ လူထုရဲ့ တော်လှန်ရေး ဒီရေမြင့်တခုကို ရောက်နေပြီ ဖြစ်တယ်။ ဒီယန္တရား အားလုံးကို ဖျက်သိမ်းပြီး လူထုဒီမိုကရေစီကို တောင်းဆိုနေကြတယ်။ ဒီ့အတွက် ကိုယ်ပိုင် အုပ်ချုပ်ရေး ယန္တရားတွေ ဖန်တီး လာကြတယ်။ ဒီယန္တရားတွေဟာ စစ်အာဏာရှင်စနစ်ကို ရေရှည်တိုက်ဖို့ အတွက် ခံတပ် ဖြစ်သလို၊ အနာဂတ် လူထု ဒီမိုကရေစီ ထူထောင်ရေး အတွက် အုတ်မြစ်တွေလည်း ဖြစ်တယ်။ ဒီတော့ လူထုကို ဆရာ လုပ်လိုသူ နိုင်ငံရေးပညာရှင်ဆိုသူ၊ နိုင်ငံရေးသမားဟောင်းဆိုသူတွေနဲ့ ဆန့်ကျင်ဘက် အဆိုတွေကို ကျနော် ပြုပါမယ်။

လူထုဟာ ကိုယ်ဘာသာ အုပ်ချုပ်နိုင်စွမ်း ရှိကြတယ်။ ဘယ်အုပ်ချုပ်ရေးမှ စစချင်း ချက်ချင်း စနစ်တကျ ဖြစ်တာ မဟုတ်ဘူး။ လုပ်ရင်း သင်ယူရတာပဲ။ လွတ်လပ်ရေး ရပြီးစကာလပဲ ဖြစ်ဖြစ်၊ ၆၂ စစ်အာဏာ သိမ်းပြီးစကာလပဲ ဖြစ်ဖြစ် အုပ်ချုပ်ရေးကို ချက်ချင်း စနစ်တကျ လည်ပတ်နိုင်တာ မဟုတ်ဘူး။ စစ်အုပ်ချုပ်ရေးကတော့ လူတစုက လူအများစုကို ဖိနှိပ်အုပ်ချုပ်ရေး ဖြစ်တယ်။ ကျနော်တို့ အဆိုပြုတဲ့ အုပ်ချုပ်ရေးကတော့ လူထုကိုယ်တိုင် ဒီမိုကရေစီ နည်းကျ ရွေးထားပြီး၊ လူထုကိုသာ တာ၀န်ခံရတဲ့ လူထုဒီမိုကရေစီစနစ် ထူထောင်ရေး ဖြစ်တယ်။

ဒါ့အပြင် လူထုက ကိုယ်တိုင် မအုပ်ချုပ်နိုင်သယောင် အပင်း သွင်းလို့ ရနေတာဟာ ခေတ်အဆက်ဆက် အစိုးရတွေက အုပ်ချုပ်ရေး ဆိုတာ လက်တဆုပ်စာ ဗြူရိုကရက်တွေပဲ တတ်သိ နားလည်တဲ့ အထူးပညာတခု အဖြစ် ပုံသွင်းခဲ့လို့ ဖြစ်တာ။ ဒီလို ပုံသွင်းထားမှလည်း ဗြူရိုကရေစီနဲ့ ဗြူရိုကရက်တွေဟာ လူထုကနေ ကင်းကွာ ပြီးတော့ စစ်အုပ်စု အကျိုးစီးပွား ကာကွယ်ရေး တလက်ကိုင်အဖြစ် အသုံးပြုနိုင်တာ ဖြစ်တယ်။ ဒါကြောင့်လည်း စစ်အုပ်စုထွက် ဗြူရိုကရက်တွေဟာ ဥပဒေတွေ၊ အမိန့်တွေ ရွတ်ပြပြီး လူထုကိုပဲ ဖိစီးနှိပ်စက်ခဲ့တာ ဖြစ်တယ်။ လူထုကို အလုပ်အကျွေး ပြုတာဟာ မပြောပလောက်အောင်သာ ဖြစ်တယ်။ ဒါကြောင့် လူထုဟာ ကိုယ်ပိုင် အုပ်ချုပ်နိုင်ကြောင်း သက်သေထူပြီး လူထုဒီမိုကရေစီ အုတ်မြစ်ကို တည်ဆောက်ကြရမှာ ဖြစ်တယ်။ အုပ်ချုပ်နိုင်စွမ်းလည်း ရှိတယ်။ စစ်ဗြူရိုကရေစီစနစ်ထဲမှာ မှားနေမှန်း သိရင် နှစ်တွေ ကြာတဲ့အထိ မပြင်ဆင်နိုင်ဘူး။ ကျနော်တို့ လူထုကတော့ မနေ့က စီမံမှု တိမ်းပါးလွဲချော်နေတာတွေ ရှိရင် ဒီကနေ့ ချက်ချင်း ပြင်ဆင်နိုင်ကြလို့ ဖြစ်တယ်။

လူထုဒီမိုကရေစီကို မယုံကြည်သူ ရေပေါ်စီ နိုင်ငံရေးသမားတွေဟာ ဖရိုဖရဲ လူအုပ်ကြီးလို့ပဲ မြင်တယ်။ ဗြူရိုကရက် လူနည်းစုက လူများစု လူထုတရပ်လုံးကို ပြား၀ပ်နေအောင် ချုပ်ကိုင်ထားနိုင်တာကို တရားဥပဒေ စိုးမိုးရေး၊ တည်ငြိမ်ရေးလို့ အမွှန်းတင်ကြတယ်။ ကနေ့ လူထုတရပ်လုံးဟာ တညီတညွှတ်တည်း အချင်းချင်း ထိန်းကျောင်းရင်း စည်းလုံးနေကြတာ ကျနော်တို့ မျက်မြင်ကိုယ်တွေ့ ဖြစ်တယ်။ တသွေးတည်း တသားတည်း ဖြစ်နေတဲ့ လူထုကို စစ်အုပ်စုက နည်းမျိုးစုံနဲ့ ဖရိုဖရဲ ဖြစ်အောင် လုပ်ပေမယ့် ခုထိ မပြိုကွဲသေးဘူး။ သွေးစည်းစဲ ဖြစ်တယ်။ သပိတ်မှောက်တာမှာက အစ ယာဉ်လမ်းကြော ရှင်းတာ၊ အမှိုက်သိမ်းတာ၊ အစားအသောက် စီမံတာ၊ ရပ်ကျေး အုပ်ချုပ်မှု စီမံတာ စနစ်ကျတယ်။ ရေပေါ်စီ နိုင်ငံရေးသမားနဲ့ နိုင်ငံရေး ပညာရှင် ဆိုသူတွေ သုံးသပ် သလိုသာ ဆိုရင် ကျုပ်တို့ လူထုဟာ ရပ်ကျေးတိုင်းမှာ တယောက်လည် တယောက် လှီးပြီး သွေးချောင်း စီးအောင် သတ်ဖြတ်နေကြတော့ မပေါ့။ အခုတော့ လူထုရဲ့ ဒီမိုကရေစီ အပြုအကျင့်ဟာ သူတို့ ထင်သလို မဟုတ်ကြောင်း ပြနေတယ်။

### ၂။ လက်ကိုင်တုတ်တွေကို လက်နက်ဖြုတ်သိမ်း၊ လူထုကို လက်နက် တင်ဆင်ပေးရေး

အခု ရက်ပိုင်း ရှုပ်ထွေးစရာတွေ ဖြစ်ရတာကလည်း ကျနော်တို့ အဆိုပြုခဲ့တဲ့ ရပ်ကျေး အုပ်ချုပ်ရေးသစ် ထူထောင်ပါ၊ ရပ်ကျေး အုပ်ချုပ်ရေး ကော်မတီအောက်မှာ ရပ်ကျေး ကာကွယ်ရေး တပ်ဖွဲ့ ထူထောင်ပါ၊ ရပ်ကျေးအုပ်ချုပ်ရေးသစ်နဲ့ ရပ်ကျေး ကာကွယ်ရေး တပ်ဖွဲ့ဟာ စစ်အုပ်စု သြဇာခံ မြို့နယ် ထွေအုပ်ဟောင်းကို နာခံစရာ မလို၊ မြို့နယ်သပိတ်ကော်မတီကို နာခံလို့ တိုက်တွန်းခဲ့တာပါ။ ဒါပေသိ ဒီတိုက်တွန်းချက်ကို ရှစ်ပူးအုပ်စုက ကိုမင်းကိုနိုင်က တပိုင်းတစပဲ ယူပြီး ရပ်ကျေး လုံခြုံရေးအဖွဲ့ ဖွဲ့ပါလို့ လူထုကို တိုက်တွန်းခဲ့တယ်။ ဒါကြောင့်လည်း ခုလို ရှုပ်ထွေးစရာတွေ ဖြစ်လာရတာ ဖြစ်တယ်။ တဖက်ကလည်း စစ်အုပ်စုရဲ့ အကောက်ကြံမှု ပါတယ်။ ဒါပေသိ လူထုက ဒီပြဿနာတွေကို လူထုအတွင်း ဆင်ခြင်ဆွေးနွေးကြရင်း ကျော်လွှားနိုင်တယ်။ သိက္ခာရ ပညာရှင်ကြီးတွေ တားမြစ်၊ သင်ပြပေးလို့ မဟုတ်ဘူး။

အခု ဆက်လုပ်ရမှာက၊ ရပ်ကျေးအုပ်ချုပ်ရေး ကော်မတီကို ရပ်ကျေး အစည်းအဝေး ကျင်းပပြီး အမြန်ရွေးချယ်ပါ။ ဒီကော်မတီဟာ ရပ်ကျေးအတွင်း ပြည်သူ့အုပ်ချုပ်ရေး အ၀၀ကို စီမံကျင်းပရမှာ ဖြစ်တယ်။ ဒီကော်မတီဟာ စစ်ယန္တရားကို အကျိုးပြုဖို့ မဟုတ်။ လူထုရေးရာ စီမံမှုမှာ စစ်ယန္တရားကနေ ကင်းလွတ်ပြီး စီမံကြဖို့ ဖြစ်တယ်။ ဒီကော်မတီက ရပ်ကျေး ကာကွယ်ရေးအတွက် လူငယ်ထုကို တာ၀န်ပေးအပ်ရမယ်။ ဒီကာကွယ်ရေးမှာလည်း ငါးယောက်တစု စုဖွဲ့ပြီး ခေါင်းဆောင်ပိုင်းနဲ့ စည်းကမ်းပိုင်း ချမှတ်ပေးထားရမှာ ဖြစ်တယ်။ ရပ်ကျေး ကာကွယ်ရေး တပ်ဖွဲ့တွေရဲ့ အဓိက တာ၀န်ဟာ ရပ်ကျေး လုံခြုံရေးအတွက် စစ်အာဏာရှင် လက်ကိုင်တုတ် ရဲ၊ စစ်တပ်တွေ လာရောက် လာရင် လူထုတရပ်လုံးကို သတိပေးပြီး လှုပ်ရှားကြဖို့ ဖြစ်တယ်။ သူတို့ရဲ့ အဓိက တာ၀န်ဟာ-

(က) ရပ်ကျေးထဲ ရောက်လာတဲ့ စစ်အုပ်စု အကြမ်းဖက်ယန္တရား ရဲ၊ စစ်သားတွေကို လက်နက် ဖြုတ်သိမ်းရေး၊ ဆက်သွယ်ရေးစက် ဖြုတ်သိမ်းရေး၊

(ခ) သက်ဆိုင်ရာ ရဲ၊ စစ်သားဆီက သတင်းအချက်အလက် ရယူရေး။ အဓိက တပ်တွင်း ရုံးတွင်း သတင်း၊ စစ်အုပ်စု တပ်ဖွဲ့ လှုပ်ရှားမှု အခြေအနေနဲ့ လူအင်အား၊ လက်နက်ခဲယမ်း ထားရှိရာ နေရာ၊

(ဂ) လူထုနဲ့ ပူးပေါင်းလာတဲ့ လက်နက်ကိုင် အတွေ့အကြုံ၊ စစ်ပွဲ အတွေ့အကြုံ ရှိသူထံမှ စစ်ပညာ လေ့ကျင့် သင်ယူရေး၊

(ဃ) စစ်အုပ်စုဆီက သိမ်းယူ ရရှိတဲ့ လက်နက်တွေနဲ့ မိမိဘာသာ လက်နက် တပ်ဆင်ရေးတို့ ဖြစ်တယ်။

### ၃။ ယာယီ တော်လှန်ရေး အစိုးရ တည်ဆောက်ရေး

ဒီအချက်ကိုတော့ အခု ဖေဖော်ဝါရီ လူထုတော်လှန်ရေးမှာ လူထု လူတန်းစားအလွှာ ပေါင်းစုံကို ထိစပ် ဦးဆောင်နေတဲ့ အင်အားစုတွေ စုစည်းပြီး တည်ဆောက်ရမှာ ဖြစ်တယ်။ ဒီဦးဆောင်သူတွေဟာ တကယ့် ထုကို ဦးဆောင်မှု ပေးနေသူတွေ ဖြစ်ရမယ်။ အရင် နိုင်ငံရေးစုငွေ ထုတ်သုံးပြီး မီဒီယာကို စီးထားရုံနဲ့ နာမည် တွင်ကျယ်နေသူတွေကို မဆိုလိုဘူး။ ထုအသီးသီးနဲ့ ထိစပ်ထားသူ အင်အားစုတွေ စုစည်းပြီး ယာယီ တော်လှန်ရေး အစိုးရတရပ် ဖွဲ့စည်းရာမှာလည်း စစ်သုံးစစ် အမြစ်ပြုတ် တိုက်ဖျက်ရေး၊ လူထု ဒီမိုကရေစီ ထူထောင်ရေး အခြေခံပေါ်မှာ ပေါင်းစပ်ရမှာ ဖြစ်တယ်။

စစ်အာဏာရှင်တွေဟာ အရှင် ထွက်ရိုး မရှိ၊ အသေပဲ ထွက်တယ်။ ဒီသဘောကို ခံယူထားပုံချင်း ကွာတယ်။ တချို့ အင်အားစုတွေက စစ်သုံးစစ် အမြစ်ပြုတ် တိုက်ဖျက်ရေးအထိ ဦးမတည်ပဲ နဂို စစ်အာဏာရှင်စနစ် ယန္တရားဟောင်း အထိုင်ပေါ်မှာ စေ့စပ်ရေး လမ်းခင်းနေသူတွေလည်း ရှိတယ်။ ဒီအင်အားစုတွေရဲ့ လားရာကို လူထု နားလည်အောင် ရှင်းပြပြီး ချန်ထားခဲ့ရမယ်။ စစ်အာဏာရှင် စနစ် အမြစ်ပြုတ် တိုက်ဖျက်ရေး ဦးတည်တဲ့ ဒီမိုကရက်တစ် အင်အားစုတွေကိုတော့ စစ်အုပ်စုဘက်ကလည်း အပြတ် ချေမှုန်းမှာ ဖြစ်သလို၊ ဒီမိုကရက်တစ် အင်အားစုတွေကလည်း စစ်အာဏာရှင်စနစ် တစုံလုံးကို အပြတ် ချေမှုနန်းရမှာ ဖြစ်တယ်။ နောက်ဆုံးမှာ နိုင်ငံရေး သပိတ်တွေ အပြင်၊ လူထုတရပ်လုံး လက်နက်ကိုင် ပုန်ကန်မှုအထိ ရောက်ရှိလာနိုင်ဖွယ် ရှိတယ်။

လူထု လက်နက်ကိုင် ပုန်ကန်မှုအထိ သွားနိုင်ဖို့ ဆိုတာ အထက်က အချက်တွေကို ဒီမိုကရက်တစ် အင်အားစုတွေဘက်က ဖြည့်ဆည်းထားရမှာ ဖြစ်တယ်။ စစ်အာဏာရှင်စနစ်ကို မစေ့စပ်တမ်း တိုက်မယ်၊ အမြစ်ပြုတ် တိုက်မယ် ကြွေးကြော်နေရုံနဲ့ မရတော့ပါဘူး။ အခြေခံ အချက်အလက်တွေ၊ အခြေအနေတွေကိုလည်း ကြိုတင် ပြင်ဆင်ထားရမှာ ဖြစ်တယ်။ ကျနော်တို့လည်း သွေးထွက် သံယို မဖြစ်ပဲ စစ်အာဏာရှင်စနစ်ကို ဖြုတ်ချလို့ ရရင် ဖြုတ်ချချင်ပါတယ်။ ဖြုတ်ခဲ့တဲ့ သာဓကတွေလည်း ရှိပါတယ်။ ရှုံးခဲ့တဲ့ နမူနာတွေလည်း ရှိပါတယ်။ အကြမ်းမဖက် အာဏာဖီဆန်နည်းနဲ့ နိုင်ခဲ့တယ် ဆိုတဲ့ ပြည်ပ တော်လှန်ရေးတွေမှာလည်း အာဏာရှင်စနစ် တစုံလုံးကို မဖျက်သိမ်းခဲ့လို့ အောက်ခြေ လူထု တရပ်လုံးရဲ့ ဘ၀ဟာ သိသိသာသာ ထူးခြားပြောင်းလဲ မသွားတာတွေ လေ့လာရပါတယ်။ လိမ္မော်ရောင် တော်လှန်ရေးတွေ ဘာတွေ စိတ်ကူးနေတာအပြင်၊ မအောင်ခဲ့ရင်ကော နောက်တဆင့် ဘာလုပ်မလဲ ဆိုတဲ့ မေးခွန်းကို စဉ်းစား ပြင်ဆင်ထားကြစေလိုပါကြောင်း။
