---
title: စစ်သုံးစစ်တိုက်ဖျက်ရေး
author: We Resist - Burma
date: February 14, 2021
---

အခုချိန်မှာ လူထုတရပ်လုံးက စစ်အာဏာသိမ်း အစိုးရကို ပုံစံမျိုးစုံနဲ့ ပြင်းပြင်းထန်ထန် တိုက်ပွဲဝင်နေကြပြီ ဖြစ် တယ်။ တိုက်ပွဲဝင် လူထုတရပ်လုံးရဲ့ ဘုံသဘောထားတရပ်ကိုလည်း ပြတ်ပြတ်သားသား မြင်တွေ့နေရပြီ ဖြစ် တယ်။ စစ်အာဏာရှင် စနစ်တခုလုံးကို အမြစ်ပြတ် တိုက်ဖျက်ရေးဟာ တိုက်ပွဲဝင်လူထုရဲ့ ဘုံသဘောထား ဖြစ်နေ ပြီ။ ဒီဘုံသဘောထားကို အကောင်အထည်ဖော်ဖို့ဆိုရင် စစ်(၃)စစ်တိုက်ဖျက်ရေးဟာ အခရာဖြစ်လာတယ်။

စစ်(၃)စစ်ဆိုတာ ဘာလဲ -

### (၁)စစ်အစိုးရ

ဒါကရှင်းပါတယ်။ တလက်ကိုင် စစ်တပ်၊ ရဲတပ်၊ ကြေးစားလူမိုက်တွေ အသုံးပြုပြီး အကြမ်းဖက် အာဏာသိမ်းထားတဲ့ ဗိုလ်မင်းအောင်လှိုင် ဦးဆောင်သော စစ်အစိုးရ ဖျက်သိမ်းရေး ဖြစ်တယ်။ ဗိုလ်မင်းအောင် လှိုင်ကို လူထုက ပြင်းပြင်းထန်ထန် ဆန့်ကျင်နေလို့ နောက်ထပ် စစ်တပ်ထိပ်သီး တယောက်ယောက်နဲ့ အစားထိုး တာ (ဒါမှမဟုတ်) အရပ်သားထဲက လူထုကို အယုံသွင်းနိုင်မယ့် ပုဂ္ဂိုလ်တဦးဦးနဲ့ အစားထိုးပြီး အာဏာသိမ်းစစ်အစိုးရကို ဆက်လက် သက်ဆိုးရှည်စေတာမျိုး လက်မခံဖို့ အရေးကြီးတယ်။ ရှစ်လေးလုံးအရေးတော်ပုံမှာ ဒေါက်တာ မောင်မောင်လိုလူကို ပွဲထုတ်ပြီး လူထုကို လှည့်ဖျားဖို့ ကြိုးစားခဲ့တယ်။ ဒီသင်ခန်းစာကို မမေ့ဖို့ လိုတယ်။

### (၂)စစ်အုပ်စု

ဗမာပြည်က စစ်ဗိုလ်ချုပ်ကြီးတွေဟာ တလက်ကိုင် အကြမ်းဖက် ယန္တယားကို လက်ဝါးကြီးအုပ် ထားနိုင်တဲ့ အုပ်စုတခုမျှသာမကသေး၊ လူ့အဖွဲ့အစည်းတခုလုံးရဲ့ စီးပွားရေးဘဝကိုပါ လက်ဝါးကြီးအုပ် သွေးစုပ် ခြယ်လှယ်နေတဲ့ အချမ်းသာဆုံး အရင်းရှင်လူတန်းစားလည်း ဖြစ်နေတယ်။ စစ်ဗိုလ်ချုပ်ကြီးတွေလို့ ဆိုရာမှာ ဗိုလ် မင်းအောင်လှိုင်တို့လို လက်ရှိရာထူး ယူထားသူတွေသာမက၊ ဗိုလ်သန်းရွှေ၊ ဗိုလ်ရွှေမန်း၊ ဗိုလ်သိန်းစိန်၊ ဗိုလ်မောင် အေးတို့လို အငြိမ်းစား စစ်ဗိုလ်ချုပ်ကြီးတွေလည်း ပါဝင်တယ်။ သူတို့အားလုံးဟာ နိုင်ငံတော်အာဏာကို အသုံးချ ပြီး နိုင်ငံတော်ပိုင် အမည်ခံထားတဲ့ စီးပွားရေးလုပ်ငန်းတွေကနေလည်း ဓနဥစ္စာတွေ တနင့်တပိုး သိမ်းယူထားနိုင် တယ်။ ဒါတင် မကသေး။ ၁၉၉၀ ခုနှစ်တွေနောက်ပိုင်း ဈေးကွက်စီးပွားရေးစနစ်ကို ကျင့်သုံးဖို့ လုပ်လာချိန်မှာ နိုင် ငံတော်ပိုင် အမည်ခံထားတဲ့ စီးပွားရေးလုပ်ငန်းတွေကို ပုဂ္ဂလိကပိုင် ပြောင်းရာမှာလည်း အနှီစစ်ဗိုလ်ချုပ်ကြီးတွေ နဲ့ နီးစပ်ရာ အရပ်သား ခရိုနီလူတစုပိုင်အဖြစ် ကူးပြောင်းခဲ့ကြတယ်။ ဒါ့ကြောင့်လည်း ဒင်းတို့ လူတန်းစားသာ ချမ်းသာပြီးရင်း ချမ်းသာလာခဲ့တယ်။ လူထုက ဖွတ်ကျောပြာစု ဖြစ်ခဲ့ရတယ်။ ဒီလို လူ့အဖွဲ့အစည်းတရပ်လုံးရဲ့ စီး ပွားရေးဘဝကို လက်ဝါးကြီးအုပ်ထားတဲ့ စစ်အုပ်စုဟာ သူတို့အကျိုးစီးပွားကာကွယ်ဖို့ အကြမ်းဖက် နိုင်ငံတော်အာဏာကို ဒင်းတို့လက်ထဲက လွတ်ထွက်သွားမှာ သေလုအောင် ကြောက်နေတယ်။ ဒါ့ကြောင့်လည်း အခုလို မိုက်ရူး ရဲတဲ့ စစ်အာဏာသိမ်းမှုမျိုးကို လုပ်ကာ လူထုကို အပြင်းအထန် နှိပ်ကွပ်နေခြင်း ဖြစ်တယ်။ စစ်အာဏာရှင်စနစ် တခုလုံးကို အမြစ်ပြတ် တိုက်ဖျက်နိုင်ဖို့ဆိုရင် လူထုတရပ်လုံးကို စီးပွားရေးဘဝမှာပါ သွေးစုပ်ခြယ်လှယ်နေတဲ့ စစ်အုပ်စုကို တိုက်ဖျက်ပစ်ဖို့ အင်မတန် အရေးကြီးတယ်။

ဒီနေရာမှာ လုပ်ငန်းစဉ် ရှင်းလင်းပြတ်သားဖို့ အရေးကြီးတယ်။ စစ်အုပ်စုပိုင် လုပ်ငန်းတွေကို အမေရိကန်အရင်း ရှင်နယ်ချဲ့ဂိုဏ်းက အရေးယူပိတ်ဆို့တာကို အားမကိုးမိဖို့ အရေးကြီးတယ်။ ဘယ်တုန်းကမှ လူထုအကျိုး မဖြစ် ထွန်းခဲ့တဲ့ နည်းလမ်းဖြစ်တယ်။ အနောက်အုပ်စုက ပိတ်ဆို့ရင် စစ်အုပ်စုက တရုတ်ရင်ခွင်ထဲ ပြေးခိုမှာပဲ။ အရင်းရှင်နယ်ချဲ့သမားက စစ်အုပ်စုပိုင် စီးပွားရေးလုပ်ငန်းတွေကို ပိတ်ဆို့တယ်ဆိုတာ ဟန်ပြပဲ။ အနောက်အုပ်စုလိုချင်တဲ့ အရပ်သား ရုပ်သေးအစိုးရတခု တက်လာတဲ့အခါ သူတို့ကိုယ်တိုင် စစ်အုပ်စုနဲ့ ဖက်လှဲတကင်း ပူးပေါင်းပြီး လူထုကို သွေးစုပ်ခြယ်လှယ်ခဲ့တာပဲ မဟုတ်လား။

စစ်အုပ်စုပိုင် လုပ်ငန်းတွေကလာတဲ့ ထုတ်ကုန်တွေကို မသုံးစွဲရေး နည်းဟာလည်း ဘာမှ မထိရောက်ကြောင်း အမြင်ရှင်းဖို့ လိုတယ်။ ငါတို့သည် ထုတ်ကုန်တွေကို မသုံးစွဲရေး ဆန့် ကျင်နေရမှာ မဟုတ်ဘူး။ ဒီလို ကုန်ထုတ် စီးပွားဘဝတခုလုံး စစ်အုပ်စုက လက်ဝါးကြီးအုပ်ထားခြင်းကို ဖယ်ရှား ပစ်ရမှာ ဖြစ်တယ်။ လူထုတရပ်လုံးက စစ်အုပ်စုပိုင် ကုန်ထုတ် စီးပွားဘဝတခုလုံးကို ပြန်သိမ်းယူရေး ဖြစ်တယ်။ ဒီလိုမလုပ်ခဲ့ရင် စစ်အုပ်စုဝင် လူပုဂ္ဂိုလ်တွေ သေသွားလည်း စစ်အုပ်စုက ဆက်လက်တည်မြဲနေမှာ ဖြစ်တယ်။ ဗိုလ် သန်းရွှေ သေသွားလည်း သူ့သားမြေးတွေက အကြီးစား အရင်းရှင်လုပ်ငန်းတွေ ဆက်လည်ပတ်ပြီး လူထုကို သွေး စုပ်နေဦးမှာ ဖြစ်တယ်။ စစ်အုပ်စုပိုင် ကုန်ထုတ်စီးပွားဘဝတခုလုံးကို လူထုက ပြန်သိမ်းယူနိုင်မှ စစ်အုပ်စု အမြစ် ပြတ်မယ်။ စစ်အုပ်စုကို အမြစ်ပြတ်အောင် လုပ်နိုင်မှ လူထုဒီမိုကရေစီ အပြည့်အဝ ရရှိမယ်။

### (၃)စစ်ဗျူရိုကရေစီ ယန္တယားကို တိုက်ဖျက်ရေး

စစ်တပ်ထိပ်သီးတွေဟာ စစ်ဗျူရိုကရေစီ ယန္တယားကို စစ်တပ် အတွင်းမှာ အခိုင်အမာ တည်ဆောက်ထားသလို၊ အရပ်ဖက် အုပ်ချုပ်ရေး ယန္တယားမှာလည်း မိုးကျရွှေကိုယ်တွေ ထည့်သွင်းပြီး စစ်အာဏာယန္တယားကို လည်ပတ်စေတယ်။ အထွေထွေ အုပ်ချုပ်ရေး ယန္တယားတခုလုံး စစ်ဗျူရိုကရက်တွေရဲ့ ကြိုးကိုင်မှုအောက်မှာသာ ရှိခဲ့တယ်။ ဝန်ကြီးဌာနပေါင်းစုံမှာ ညွှန်မှူး၊ ညွှန်ချုပ်၊ အတွင်းဝန် အစရှိတဲ့ ထိပ်ပိုင်းနေရာတွေအားလုံး စစ်ဗျူရိုကရက်တွေကသာ နေရာယူကြီးစိုးထားခဲ့တယ်။ ကျန်းမာရေးနယ်ပယ်၊ ပညာ ရေးနယ်ပယ်လို ကဏ္ဍတွေအထိ စစ်ဗျူရိုကရက်တွေရဲ့ အမိန့်အောက် ကျရောက်နေခဲ့တယ်။ NLD အစိုးရရဲ့ ပြောရေးဆိုခွင့်ရှိသူဟာ ဗိုလ်ဇော်ဌေး ဖြစ်နေခဲ့တာကို ကြည့်ရုံနဲ့တင် စစ်ဗျူရိုကရေစီ ယန္တယား ဘယ့်လောက် ကြီးစိုး နေသလဲ သိနိုင်တယ်။ ရဲတပ်ဆိုတာလည်း စစ်ဗျူရိုကရက်တွေရဲ့ လက်ခုပ်ထဲမှာပဲ ရှိတယ်။ စစ်ဗျူရိုကရေစီ ယန္တယားကို တိုက်ဖျက်ရာမှာ CDM နည်းက အင်မတန် ထိရောက်မှုရှိတယ်။ ဒီလောက်နဲ့ မလုံလောက်သေးဘူး။ CDM ကို အရှိန်မြှင့်ရမယ်။ စစ်ဗျူရိုကရေစီ ယန္တယားတခုလုံး သွက်ချာပါဒလိုက်သွားပြီး ပြိုကျတဲ့အထိ ဆက်တိုက်ရမယ်။ ဒါ့ကြောင့် စနစ်တကျ စုစည်းတိုက်ပွဲဝင်ဖို့ အရေးကြီးတယ်။ ဝန်ထမ်းပေါင်းစုံ သမဂ္ဂ တွေ၊ ဝန်ထမ်းပေါင်းစုံ သပိတ်ကော်မတီတွ​ ေစုဖွဲ့တိုက်ဖို့လိုတယ်။ ပြင်ပ လူထုတိုက်ပွဲတွေနဲ့ အချိတ်အဆက်မိမိ လက်တွဲလှုပ်ရှားဖို့ လိုတယ်။ စစ်ဗျူရိုကရေစီကို ဖြိုဖျက်ရင်း ပြည်သူ့အာဏာသစ်ကို ထူထောင်သွားဖို့ လုပ်ရမယ်။ ဗျူရိုကရေစီမှာ ဒီမိုကရေစီ မလိုဘူး၊ ပြည်သူ့အာဏာသစ် ထူထောင်ရာမှာ ဒီမိုကရေစီလိုတယ်၊ ဒါ့ကြောင့် ဒီမိုက ရေစီနည်းကျ စုစည်းထားတဲ့ တိုက်ပွဲဝင်သပိတ်ကော်မတီတွေဟာ စစ်ဗျူရိုကရေစီကို တိုက်တဲ့ လက်နက်ဖြစ်သလို အစားထိုးမယ့် ပြည်သူ့အာဏာသစ်ရဲ့ အခြေခံအုတ်မြစ်တွေလည်း ဖြစ်တယ်။ ဒီလိုနည်းနဲ့ စစ်ဗျူရိုကရေစီယ န္တယားတခုလုံးကို ဖျက်သိမ်းပစ်ရမယ်။

- စစ်(၃)စစ်ကို တိုက်ဖျက်နိုင်မှ စစ်အာဏာရှင်စနစ် အမြစ်ပြတ်မယ်။

- စစ်(၃)စစ်ကို တိုက်ဖျက်နိုင်မှ လူထုဒီမိုကရေစီ ထူထောင်နိုင်မယ်။

- စစ်အစိုးရ၊ စစ်အုပ်စု၊ စစ်ဗျူရိုကရေစီ တိုက်ဖျက်ရေးဟာ လတ်တလော လုပ်ငန်းစဉ်ဖြစ်တယ်။

_အရေးတော်ပုံအောင်ရမည်။_
