---
title: မြို့ပြပျောက်ကြား စစ်ပွဲသဏ္ဍာန်နှင့် အဆင့်ငါးဆင့် (အပိုင်း-၂)
author:　တိုက်မောင်း
date: March 21, 2021
---

### (က) တိုက်ခိုက်ရေးဖြင့် ဝါဒဖြန့်ချီနည်းအဆင့်

ဒီအဆင့်မှာ အကြမ်းဖက် ဖိနှိပ်ရေး ယန္တရားကို ကိုယ်စားပြုတဲ့ ပစ်မှတ်တွေကို ခပ်စိပ်စိပ် ဗုံးကြဲတိုက်ခိုက်တာနဲ့ လုပ်ကြံသတ်ဖြတ်မှုတွေ ပါ၀င်တယ်။ ဒီအဆင့်မှာ မြို့ပြကို ရန်သူ သိမ်းပိုက်ထားတဲ့ နယ်မြေ အဖြစ် သတ်မှတ် ထားတယ်။ မြို့ပြပြောက်ကျား ရွေးချယ်လိုက်တဲ့ ပစ်မှတ်ဟာ အမျိုးအစား နှစ်ခု ခွဲလို့ ရတယ်။ ပထမ တခုက လက်နက်နဲ့ ရန်ပုံငွေ ရရှိရေးကို ပစ်မှတ်ထား တိုက်ခိုက်မှု၊ ဒုတိယ တခုက ရန်သူကို ချေမှုန်းရေးနဲ့ အားအင် ချိနဲ့စေရေးတို့အတွက် ပစ်မှတ်ထားတယ်။

ဥပမာ- ရန်သူရဲ့ ထောက်ပို့ လမ်းကြော လမ်းတံတားကို ဖောက်ခွဲ ဖျက်စီးတာမျိုး၊ အကြမ်းဖက်ယန္တရားကို ကိုယ်စားပြုနေတဲ့ ရဲတွေ စစ်သားတွေကို လုပ်ကြံ သတ်ဖြတ်တာမျိုးတွေ ပါ၀င်တယ်။ ရန်ပုံငွေ ရရှိရေးအတွက် ပစ်မှတ်ထား တိုက်ခိုက်မှုမှာ ဆိုရင် လူထုကို ဂုတ်သွေးစုပ်ပြီး အကြမ်းဖက် ယန္တရားနဲ့ အပေါင်းအပါ ပြုနေတဲ့ ခရိုနီနဲ့ တပ်ပိုင် စီးပွားရေး လုပ်ငန်းတွေ ပါ၀င်တယ်။

ဒီလို ပစ်မှတ်ထား တိုက်ခိုက်မှုရဲ့ နောက်ထပ် ရည်ရွယ်ချက်တခုက မြို့ပြပြောက်ကျား စစ်သည်တော်တွေရဲ့ နိုင်ငံရေး၊ စီးပွားရေး မူဝါဒတွေနဲ့ အထိမ်းအမှတ်နေ့ တခုခုကို သင်္ကေတပစ်မှတ်တွေကတဆင့် လူထုဆီ ဝါဒဖြန့်ချီနိုင်ဖို့ ဖြစ်တယ်။ ဥပမာ- စစ်အုပ်စုပိုင် စီးပွားရေးတခုလုံး ဖျက်သိမ်းရေး မူဝါဒကို တပ်ပိုင် ဘီယာ၊ စီးကရက် စသဖြင့် စက်ရုံတရုံ ရုံကို ပစ်မှတ်ထား တိုက်ခိုက်ခြင်းအားဖြင့် လူထုဟာ မြို့ပြပြောက်ကျား စစ်သည်တွေရဲ့ မူဝါဒကို သိနိုင်တယ်။ ပြီးတော့၊ မတ်လ ၂၇ ရက်နေ့မှာ ဖက်ဆစ် စစ်တပ်ကို ထိုးနှက်ပြခြင်းအားဖြင့် တကယ့် တော်လှန်ရေးနေ့ရဲ့ သမိုင်းကြောင်းကို လူထုရဲ့ သညာမှာ ပြန်လည် တူးဆွပေးနိုင်ဖို့ ရည်ရွယ်တာမျိုး ဖြစ်တယ်။

ဒီလို အကြမ်းဖက်၊ ဂုတ်သွေးစုပ် ယန္တားတွေကို သင်္ကေတ ပစ်မှတ်ထား တိုက်ခိုက်မှု နမူနာတွေ အမြောက် အများ ရှိတယ်။ ၁၉၆၅ ခုနှစ်မှာ အမေရိကန် တပ်တွေ ဒိုမီနီကန် သမ္မတနိုင်ငံကို ကျူးကျော် ၀င်ရောက်တာကို ဆန့်ကျင်တဲ့ အနေနဲ့၊ ဂူတီမာလာမြို့က ဆန့်ကျင်ရေးသမားတွေဟာ အမေရိကန်တပ်တွေကို တပ်အင်အား ထောက်ပံ့ပေးရာမှာ ပါ၀င်တဲ့ နိုင်ငံတွေရဲ့ သံရုံးတွေကို ပစ်မှတ်ထား ဗုံးခွဲပြတယ်။ ဒီတိုက်ခိုက်မှုမှာ အထိအခိုက် အနည်းအကျဉ်းသာ ရှိခဲ့ပေမယ့်၊ တကယ့် ရည်ရွယ်ချက်က နယ်ချဲ့ကျူးကျော်မှုကို ဆန့်ကျင်ကြောင်း လူထုကို အချက်ပြဖို့ ဖြစ်တယ်။ ဥရုဂွေးက လက်ဝဲယိမ်း မြို့ပြပြောက်ကျား တူပါမရို့စ် အဖွဲ့ဆိုရင် လူထုကို ဂုတ်သွေးစုပ်နေတဲ့ ဘဏ်တွေဆီ ဓါးပြတိုက်ပြီး တော်လှန်ရေး ရန်ပုံငွေ ရှာတယ်။ အမေရိကန် ပြည်ထောင်စုက ဆန္ဒပြလူထု ဆိုရင် အရင်းရှင်စနစ်ကို ဆန့်ကျင်ကြောင်း ပြဖို့ သင်္ကေတ ပစ်မှတ်အနေနဲ့ ဘဏ်တွေကို မီးရှို့ပြတာမျိုးတွေ ရှိတယ်။ နမူနာအနေနဲ့ ဖော်ပြတာ ဖြစ်တယ်။ ကိုယ်တွေအရပ်မှာတော့ နေ့စဉ် ဖြစ်ပျက်နေတဲ့ အခြေအနေတွေအရ စဉ်းစား လုပ်ဆောင်ရမှာ ဖြစ်တယ်။ ပုံသေ ကူးချဖို့ မဆိုလိုဘူး။

နောက်တခုက ပစ်မှတ်သင်္ကေတ တိုက်ခိုက်မှုတွေကတဆင့် မြို့ပြပြောက်ကျားတွေရဲ့ အဖွဲ့အစည်း အင်အား အချိုးအစားကို သုံးသပ်နိုင်တယ်။ အင်အားနဲ့ စနစ်တကျ ဖွဲ့စည်းတည်ဆောက်ထားတဲ့ မြို့ပြပြောက်ကျားတွေရဲ့ ပစ်မှတ်ဟာ ပြောက်ကျားစစ်ဆင်ရေး လည်ပတ်နိုင်ဖို့ ငွေကြေး၊ လက်နက်နဲ့ အခြား ပစ္စည်းတွေ ရရှိရေးအတွက် ပစ်မှတ်တွေ ဖြစ်နိုင်တယ်။ လက်နက်ကိုင်မှုကို ထိန်းချုပ်ထားတဲ့ နိုင်ငံတွေမှာ လက်နက် ရရှိရေးအတွက် ပစ်မှတ်ထား တိုက်ခိုက်တာ လိုအပ်တယ်။
သင်္ကေတ သက်သက်လောက်ပဲ ပစ်မှတ်ထားပြီး မထိတထိလောက် တိုက်ခိုက်ပြတာတွေက ပြောက်ကျား အဖွဲ့အစည်းရဲ့ အားနည်းမှုနဲ့ လိုအပ်ချက် နည်းပါးမှုကို ထင်ဟပ်စေတယ်။ နောက်တခုက ဖြစ်ပေါ်တိုးတက်လာတဲ့ အခြေအနေတွေအရ ပစ်မှတ်ကို ပြောင်းလဲရတာမျိုးတွေလည်း ရှိတယ်။ အရင်က တော်လှန်ရေး ရန်ပုံငွေ မရှိလို့ ရန်ပုံငွေ ရရှိရေးကို အဓိထားတဲ့ ပစ်မှတ်တွေကို တိုက်ခိုက်ရတာမျိုး ရှိပေမယ့်၊ ဥပမာ- ကျောင်းသား အဖွဲ့အစည်းလိုမျိုး အဖွဲ့အစည်းတွေရဲ့့ စည်းရုံးစုစည်းပေးမှုကြောင့် တော်လှန်ရေး ရန်ပုံငွေ တောင့်တင်း လာတဲ့အခါ တခြား အဓိက ပစ်မှတ်တွေကို ပြောင်းလဲ တိုက်ခိုက်ရတာမျိုး ရှိနိုင်တယ်။

ပစ်မှတ် ရွေးချယ်မှုမှာ ရန်သူရဲ့ အားနည်းတဲ့ အပိုင်းတွေကို ရွေးချယ် တိုက်ခိုက်ရတာတော့ ဟုတ်တယ်။ ဒါပေမယ့် မြို့ပြ လူထုဘ၀ကို ကမှောက်ကမ ဒုက္ခ ဖြစ်စေမယ့် ရေပေးဝေရေးနဲ့ လျှပ်စစ်မီး ပေးဝေရေး စနစ်မျိုးလို ပစ်မှတ်တွေကိုတော့ ရှောင်ကြဉ်ရမယ်။ ရန်သူကို အကြမ်းနည်းအားဖြင့် တန်ပြန်တိုက်ခိုက်တာမှာတောင် မြို့ပြ ပြောက်ကျားဟာ လူထုရဲ့ တရား၀င်လက်ခံမှု ရရှိအောင် ပစ်မှတ်ကို ရွေးချယ် တိုက်ခိုက်တတ်ရမယ်။ အဓိက ရန်သူတော် အစိုးရကို ထိုးနှက်ရေး ဖြစ်ပါတယ်။ လူထုနဲ့ မြို့ပြကို ဖျက်စီးဖို့ မဟုတ်ဘူးဆိုတာ ထင်ရှားစေရမယ်။

ပစ်မှတ်ထားမှုကို နောက်တနည်းအားဖြင့် (၁) စီးပွားရေးအရ ဂုတ်သွေးစုပ်မှုနဲ့ (၂) နိုင်ငံရေးအရ ဖိနှိပ်မှုလို့ ခွဲစဉ်းစားခြင်းအားဖြင့် ပစ်မှတ်ကို ရွေးချယ်လို့ ရတယ်။ စီးပွားရေးအရ အရင်းရှင်စနစ်ရဲ့ ထောက်တိုင်တွေ ဖြစ်တဲ့ ဘဏ်လို ဟာမျိုးကို ပစ်မှတ်ထား တိုက်ခိုက်တာဟာ အရင်းရှင်စနစ်ကို ထိုးနှက်နိုင်သလို တော်လှန်ရေး ရန်ပုံငွေကိုလည်း ဖြည့်တင်းနိုင်တယ်။ ဗမာမှာ ဆိုရင် စစ်အုပ်စုနဲ့ ခရိုနီပိုင် ဘဏ်တွေကို ပစ်မှတ်ထားလို့ ရတယ်။ နိုင်ငံရေးအရ ဖိနှိပ်မှုကို ကိုယ်စားပြုနေတဲ့ ရဲတပ်ဖွဲ့၊ စစ်သား၊ တရားရုံး၊ အကျဉ်းထောင်လို ပစ်မှတ်တွေကို ရွေးချယ် တိုက်ခိုက်နိုင်တယ်။

လူထု သိမြင်လာမှုဟာ မြို့ပြပြောက်ကျားအတွက် အားသာချက်ပဲ။ မြို့ပြ ဆိုတာ ဆက်သွယ်ရေး ကောင်းမွန် တယ်။ ကျေးလက်မှာ ရွာတရွာကို သိမ်းပိုက်နိုင်တာဟာ လူသိနည်းပြီး မြို့ပြမှာ ရန်သူရဲ့ အချက်အချာ နေရာတခုကို ၀င်ရောက် စီးနင်းတိုက်ခိုက်နိုင်တာဟာ ပိုလူသိများတယ်။ ဒီနည်းအားဖြင့် မြို့ပြပြောက်ကျားဟာ သူရဲ့ တည်ရှိမှုကို လူထု သိအောင် လုပ်နိုင်တယ်။ တစတစ လူထုကို ဖိနှိပ်နေတဲ့ အကြမ်းဖက် ထောက်တိုင်တွေကို ဖြိုလှဲခြင်းအားဖြင့် လူထုက အသိအမှတ်ပြု ထောက်ခံလာအောင် ကြိုးပမ်းနိုင်တယ်။

အကောင်အထည် ဖော်ရေး နည်းနာမှာတော့ ပြောက်ကျားတဦးတည်း၊ သို့မဟုတ် ပြောက်ကျားစုလေး တစု၊ သို့မဟုတ် လူထု/ပြောက်ကျား ထောက်ခံသူတွေ အုပ်စုလိုက် ပါ၀င်မှု စသဖြင့် ရှိမယ်။ ပထမပိုင်းမှာတော့ မြို့ပြ ပြောက်ကျား အစုလေး တစု သို့မဟုတ် ပြောက်ကျား တဦးတည်းက တိုက်ခိုက်ရတာမျိုး ရှိနိုင်တယ်။ ဥပမာ- အဓိက ရန်သူ ပစ်မှတ်ကို ဗုံးကြဲတာမျိုး၊ လုပ်ကြံ သတ်ဖြတ်တာမျိုး။ ဒီ့အတွက် တိုက်ခိုက်ရေးသမား အများကြီး မလိုအပ်ဘူး။ ရန်သူတော်ကို တရံမလပ် ကြောက်စိတ်၀င်နေအောင် ခြိမ်းခြောက်နိုင်မယ်။ ဒါပေမယ့် ဗုံးကို ပစ်စလတ်ခတ် အောတိုက် လိုက်ကြဲနေတာမျိုးတော့ လုပ်လို့ မရဘူး။ မြို့ပြပြောက်ကျား စစ်ပွဲဟာလည်း နိုင်ငံရေး တိုက်ပွဲတခု ဆိုတာ မေ့ထားလို့ မရဘူး။ ဗုံးကို အဆင်ခြင်မဲ့ ကြဲနေပြန်ရင်လည်း လူထုကို ထိခိုက်မိမှာ စိုးရတယ်။

ကျစ်ကျစ်လစ်လစ် ဖွဲ့စည်းထားတဲ့ မြို့ပြပြောက်ကျား စစ်သည်လေးတစုဟာ (၁) ရန်သူကို ပြန်ပေးဆွဲခြင်း၊ (၂) လုပ်ကြံသတ်ဖြတ်ခြင်း စတဲ့ နည်းတွေလည်း သုံးနိုင်တယ်။ အကြောင်းက အုပ်ချုပ်ရေး ယန္တရားကို လည်ပတ်အောင် မောင်းနှင်တဲ့ အုပ်ချုပ်ရေးပိုင် ရာထူးကြီးသူတွေ၊ နိုင်ငံရေးသမားတွေ၊ ခရိုနီလို စီးပွားရေး လုပ်ငန်းရှင်ကြီးတွေဟာ မြို့ပြမှာပဲ နေကြလို့ ဖြစ်တယ်။ မြို့ပြက တဆင့်ပဲ သူတို့ဟာ တနိုင်ငံလုံးက ကျေးလက် ဒေသတွေကိုပါ လွှမ်းမိုးအုပ်ချုပ်နေတာ ဖြစ်တယ်။ ဒီလူတွေကို ပစ်မှတ်ထား တိုက်ခိုက်တာ၊ လုပ်ကြံသတ်ဖြတ်တာ၊ ပြန်ပေးဆွဲတာမျိုး လုပ်နိုင်တယ်။

လုပ်ကြံသတ်ဖြတ်ခြင်းအားဖြင့် ရန်သူတော် အစိုးရရဲ့ လက်ကိုင်တုတ်တွေကို နမူနာပေးလိုက်နိုင်မယ်။ သူတို့လူ လုပ်ကြံခံရလို့ ရန်သူတော် အစိုးရက လူထုကို ပိုပြီး ဖိနှိပ်လာရင်တော့ ရန်သူ့ လက်ကိုင်တုတ်တွေဟာ လူထုနဲ့ ပိုပြီး ကင်းကွာလာလိမ့်မယ်။ အထီးကျန်ဆန်လာလိမ့်မယ်။ သူတို့ရဲ့ စိတ်ပိုင်းဆိုင်ရာ၊ ရုပ်ပိုင်းဆိုင်ရာအရ မလုံခြုံမှုကို တရံမလပ် ခံစားစေရလိမ့်မယ်။ အဲဒီအခါမှာ မြို့ပြပြောက်ကျားဟာ မြို့ပြရဲ့ လမ်းတိုင်းကိုပါ လွှမ်းမိုးလာနိုင်လိမ့်မယ်။

ပြန်ပေးဆွဲနည်းမှာတော့ စနစ်တကျ ဖွဲ့စည်းထားတဲ့ အင်အားအချိုးအစား ကြီးမားတဲ့ မြို့ပြပြောက်ကျားတပ် ရှိမှသာ လုပ်နိုင်လိမ့်မယ်။ အကြောင်းက ရန်သူ့ လက်ကိုင်တုတ်ကို အကျဉ်းချ ထိန်းချုပ်ပြီး စောင့်ကြည့်ထားဖို့ နေရာ လိုတယ်။ ဒီနေရာကို ရန်သူ့ လက်ကိုင်တုတ်တွေ လာတိုက်ရင် ခုခံနိုင်ဖို့ အင်အား လိုတယ်။ ဒါတွေ လုပ်နိုင်မှသာ ပြန်ပေးဆွဲပြီး အကျဉ်းသားခြင်း လဲလှယ်ရေး ရာဇသံပေးတာမျိုး လုပ်နိုင်မယ်။ ဒီလို အားမကောင်းပဲနဲ့တော့ ပြန်ပေးဆွဲတာထက် လုပ်ကြံသတ်ဖြတ်တာဟာ မြန်မြန် လက်စတုန်းနိုင်တယ်။ အမြန် ရွေ့လျား၊ လှုပ်ရှားနေရမယ့် ပြောက်ကျား စစ်သည်အတွက် ၀န်ပေါ့စေတယ်။

(ဆက်မည်)

(၁၉၇၁ တုန်းက ဘရိုင်ယန် မိုက်ကယ် ဂျန်ကင်ရဲ့ စာတမ်းတခုကို ကိုးကား ရေးသားထားပါတယ်။)
