---
title: ၂၀၀၈ ဖွဲ့စည်းပုံ ပြင်ဆင်/ဖျက်သိမ်း ရေးဟာ စစ်မှန်တဲ့ လွတ်မြောက်ရေး နိုင်ငံရေးလုပ်ငန်းစဉ် တခု အဖြစ် ကျန်ရှိသေးရဲ့လား? (Repost 2019)
author: အောင်ဖုန်းမော်
date: February 23, 2021
---

ကျွန်တော်က ဒီဆောင်းပါးမှာ ဆောင်းပါးရဲ့ ခေါင်းစဉ်ပါ မေးခွန်းကို အဖြေတစ်ခုပေးဖို့ ကြိုးစားမှာမဟုတ်ပါဘူး \_ အဖြေပေးတာနဲ့ မဆိုင်ပဲ ကျွန်တော်ပြောမယ့် အဓိကအကြောင်းအရာက ဒီမေးခွန်းကို ကျွန်တော်တို့ အခုအချိန်မှာမေးဖို့ လိုကိုလိုအပ်လာပြီဆိုတာကို ပြောမှာပဲဖြစ်တယ်။ ဘာလို့လဲဆိုရင် 'ချွတ်ခြုံကျနေတဲ့စနစ်တခု ကနေလွတ်မြောက်ဖို့' 'စစ်အာဏာရှင်စနစ် ကနေလွတ်မြောက်ဖို့' ဆိုတာတွေ အတွက်ရည်ရွယ်ပြီး ဗမာနိုင်ငံသားတွေလျောက်ခဲ့တဲ့ နိုင်ငံရေးလုပ်ငန်းစဉ်ဖြစ်တဲ့ 'ဖွဲ့စည်းပုံ ပြင်ဆင်/ဖျက်သိမ်းရေး' လမ်းစဉ်ဟာ အခြေခံယူဆချက် တခုအပေါ်မှာမူတည်နေလို့ပဲဖြစ်တယ်။ အဲ့ဒီ အခြေခံယူဆချက်ဟာ 'နိုင်ငံရေးဟာ ဥပဒေရေးရာဘောင်အတွင်းမှာရှိတယ်၊ ဥပဒေရေးရာဟာ နိုင်ငံရေးတခု လူမှုစနစ်တခုကိုပုံဖော် ပြဠာန်းတယ်' ဆိုတဲ့ အခြေခံယူဆချက်ပဲဖြစ်တယ်။ဒီလို 'နိုင်ငံရေးကို ဥပဒေဘောင်သွင်းခြင်း' 'လူမှုစနစ်တခုကို ဥပဒေရေးရာကသာပြဠာန်းတယ်' ဆိုတဲ့ အခြေခံပေါ်မှာသာ ဥပဒေပြင်/ဖျက်ခြင်းလုပ်ငန်းစဉ် ဟာ သူ့ရဲ့ 'လူမှုတော်လှန်ရေး' သဏ္ဍာန်ကိုရတာဖြစ်တယ် -ဒီအခြေခံယူဆချက်ကြောင့်သာ စာရွက်ပုံတခုရဲ့ စာရွက်တွေပေါ်က စာသားတွေပြောင်းဖို့/ဖျက်ဖို့ ဟာ 'လူမှုတော်လှန်ရေး' ရဲ့ဦးတည်ချက်အဖြစ် ဖြစ်နိုင်လာတာပဲဖြစ်တယ်။

ကျွန်တော်က အဲ့ဒီ အခြေခံယူဆချက်ကို ဒီဆောင်းပါးမှာငြင်းပယ်မှာဖြစ်တယ် အဲ့လိုငြင်းတာနဲ့တပြိုင်ထဲမှာကျွန်တော်တို့အားလုံးဟာ ဒီ "ဖွဲ့စည်းပုံ ပြင်ဆင်/ဖျက်သိမ်း ရေးဟာ စစ်မှန်တဲ့ လွတ်မြောက်ရေး နိုင်ငံရေးလုပ်ငန်းစဉ်တခုအဖြစ် ကျန်ရှိသေးရဲ့လား?" ဆိုတဲ့မေးခွန်းကို မေးကိုမေးရတော့မှာပဲဖြစ်တယ်။ 'စနစ် တခုကိုဥပဒေရေးရာကပြဠာန်းတယ်' အဲ့တာကြောင့် 'နိုင်ငံရေးလုပ်ငန်းစဉ် မှန်သမျှဟာလဲ ဥပဒေရေရေးရာလုပ်ငန်းစဉ်သာဖြစ်တယ်' ဆိုတာ လက်ရှိ ဗမာပြည်နိုင်ငံရေး 'လှုပ်ရှားသူ' ၊ နိုင်ငံရေးအကြောင်းပြောတဲ့လူ တွေအကုန်လုံးနီးပါးယူဆထားတဲ့အချက်ပဲဖြစ်တယ်။ ဒီအခြေခံယူဆချက်ဟာ နေရာတိုင်းမှာ ပုံသဏ္ဍာန်အမျိုးမျိုးနဲ့ တည်ရှိနေတယ် \_ ပညာရေးပိုင်းမှာ 'အမျိုးသားပညာရေး ဥပဒေ ပြင်/ဖျက်ရေး' လုပ်ငန်းစဉ်ကို ပညာရေးစနစ်ပြုပြင်ပြောင်းလဲရေးအတွက်တောင်းဆိုနေကြတယ်၊ အလုပ်သမား အခွင့်အရေးတွေရဖို့ အတွက် အလုပ်သမားဥပဒေတွေကို ကိုင်ဆွဲတောင်းဆိုကြတယ်၊ နောက်ဆုံးအနေနဲ့ ချွတ်ခြုံကျနေတဲ့ လူမှုစနစ်တခုကနေ လွတ်မြောက်ရေးအတွက် အန္တိမနိုင်ငံရေးလုပ်ငန်းစဉ်အဖြစ် ကျွန်တော်တို့ လျောက်ခဲ့တဲ့လမ်းကိုယ်တိုင်ကလည်း 'အခြေခံဥပဒေ ပြင်/ဖျက် ရေး' ဆိုတဲ့ ဥပဒေရေးရာလုပ်ငန်းစဉ်ပဲဖြစ်ပြန်တယ်။ ဒီအရာတွေ အားလုံးဟာ ကျနော်ဖော်ပြခဲ့ပြီးတဲ့ အခြေခံယူဆချက်တခုအပေါ်မှာသာ ဖြစ်နိုင်တယ် လို့ကျွန်တော်က အတိအကျအဆိုပြုတယ်။ ကျွန်တော်တို့ဟာ 'နိုင်ငံရေး ကို ဥပဒေဘောင်ကွပ်ခြင်း' ဆိုတဲ့ အခြေခံ ဝါဒရေးရာစီမံကိန်းတခု အတွင်းမှာ ကိုယ့်ကိုယ်ကိုယ်တောင် သတိမပြုမိပဲ ရပ်လျှက်ရှိတယ်။

ဒီလို 'နိုင်ငံရေး ကို ဥပဒေဘောင်ကွပ်တဲ့ ဝါဒရေးရာ စီမံကိန်းအတွင်း ကျွန်တော်တို့ရှိနေတယ်' ဆိုတာ ဘာကိုဆိုလိုသလဲ? ပထမအနေနဲ့ ဒါက -

(၁) ကျွန်တော်တို့က နိုင်ငံရေး လုပ်စရာကို မလိုတော့ဘူးလို့ ဆိုလိုတာပဲဖြစ်တယ်၊ လူတွေအားလုံးဟာ ဒီ ဝါဒရေးရာစီမံကိန်း အတွင်းမှာ 'အားပေးသူ' တွေသက်သက်ဖြစ်လာတာပဲဖြစ်တယ်၊ နိုင်ငံသားတွေဟာ နိုင်ငံရေး 'ပြုလုပ်သူ' တွေအဖြစ်မရှိ တော့ဘူးလို့ဆိုလိုတာပဲဖြစ်တယ် _ ဒီစီမံကိန်းထဲမှာ လူတွေအားလုံးဟာ ဥပဒေပြုရေးအာဏာကိုကိုင်ထားတဲ့ အုပ်ချူပ်သူတွေကို 'တွန်းအားပေး' ရတဲ့ သူတွေသက်သက်ဖြစ်လာတယ် တကယ့် စနစ်အပြောင်းအလဲတခု၊ အပြောင်းအလဲတခုကို ပြုလုပ်တဲ့နေရာမှာ မရှိတော့ပဲ နိုင်ငံရေး 'ပြုလုပ်သူ' တွေအဖြစ်ကနေလျော့ချခံလိုက်ရတာပဲဖြစ်တယ်။ ဒီအချက်ဟာ လက်ရှိ ပကတိအခြေအနေပဲဖြစ်တယ် _ ကျွန်တော်တို့အားလုံးဟာ'တွန်းအားပေး' သူတွေ၊ 'အားဖြည့်သူ' တွေအဖြစ် ရပ်တည်နေကြတယ် '၂၁ ရာစုပင်လုံ' ဆိုတာအတွက် အင်တာနက်ကမ်ပိန်းတွေနဲ့ တွန်းအားပေးကြတယ်၊ စစ်ပွဲရပ်ဖို့ တွန်းအားပေးကြတယ်၊ အခုနောက်ဆုံးအနေနဲ့ ဖွဲ့စည်းပုံပြင်ဖို့တွန်းအားတွေပေးနေကြ ပေးခဲ့ကြတယ် \_ ဒါပေမယ့် နောက်ဆုံးမှာ ဒါတွေတခုမှ သူ့ရဲ့ရည်ရွယ်ချက်နဲ့အညီ မအောင်မြင်တာကို လက်ခံရမယ့်အချိန်ရောက်လာပြီဖြစ်တယ်။ ဒါတွေရဲ့ ရှေ့မှောက်မှာ နားမလည်နိုင်တဲ့ မျက်လုံးတွေနဲ့ မေးခွန်းထုတ်ရမယ့် အခြေအနေကိုရောက်လာပြီဖြစ်တယ် ၊ "ဘာကြောင့်လဲ?..." ။

(၂) ဒုတိယအနေနဲ့ ဒါကဘာကိုဆိုလိုသလဲဆိုတော့ ကျွန်တော်တို့ဟာ 'တွန်းအားပေးသူ' တွေ သက်သက်ဖြစ်လာတာတင်မကဘူး _ အဲ့ဒီ တွန်းအားပေးတဲ့ ဘောင်ထက် ကျော်လွန်ပြီးလုပ်တဲ့ လုပ်ရပ်မှန်သမျှ အုပ်ချုပ်သူတွေပြဠာန်းထားတဲ့ ဥပဒေကို ကျော်ပြီးလုပ်တဲ့ လုပ်ရပ်မှန်သမျှကို ကျွန်တော်တို့က 'အကြမ်းဖက်လုပ်ရပ်' အဖြစ် မြင်လိုက်တာပဲဖြစ်တယ်။ အုပ်ချုပ်သူတွေပြဠာန်းထားတဲ့ ဥပဒေဟာ လူတွေအတွက် 'ကိုယ်ကျင့်တရားစံနှုန်း' ပါဖြစ်လာတာဖြစ်တယ် ၊ဒီ 'ကိုယ်ကျင့်တရားစံနှုန်း' ကို ချိုးဖောက်သူဟာ တဆက်ထဲမှာ 'အကြမ်းဖက်' ဖြစ်တယ် 'သိက္ခာမဲ့သူ' ပဲဖြစ်တယ်။ 'သူပုန်ဆိုတာ သိက္ခာမဲ့ တဲ့ အကြမ်းဖက်ကောင်တွေ' 'ကျူးကျော်ဆိုတာ ငဖြင်းတွေ လူလိမ်တွေ' စသည်ဖြင့် ကျွန်တော်တို့က အားလုံးကို ခြုံငုံပြီးသုံးသပ်ကြတယ် _ ဥပဒေနဲ့ညီခြင်းမညီခြင်းဟာ ဖြစ်ရပ်မှန်သမျှ၊လူပုဂ္ဂိုလ်မှန်သမျှ ရဲ့ အမှန်တရားတွေကို ဆုံးဖြတ်တဲ့ နောက်ဆုံးပေတံပဲဖြစ်လာတယ် ဥပဒေနဲ့ ကိုယ်ကျင့်သိက္ခာဟာ တသားထဲဖြစ်လာတယ်။ 'ငါးပါးသီလ' ကိုယ်တိုင်ဟာလဲ ဥပဒေအရသာဆိုရင် ချိုးဖောက်ခွင့်ရှိတယ်_တိုင်းရင်းသားပြည်နယ်တွေမှာ နိုင်ငံတော်ဟာ ဥပဒေအရသာ လူသတ်တယ်၊ မုဒိန်းကျင့်တယ် ငါးပါးသီလမဟုတ်ပဲ ဒီအရာတွေကသာ နိုင်ငံတော်ရဲ့ အန္တိမ ကိုယ်ကျင့်သီလစံနှုန်းတွေဖြစ်တယ်။

(၃) ဒီအချက်နှစ်ချက်ရဲ့ ရလဒ်အနေနဲ့ ဒီဝါဒရေးရာစီမံကိန်းဟာ "လူတွေ နိုင်ငံရေးလုပ်စရာကို မလိုတော့ဘူး" လို့ဆိုလိုတာတင်မကပဲ _ "လူတွေလုပ်လို့ ရတဲ့ အဆုံးစွန်ဆုံး နိုင်ငံရေးလုပ်ရပ်ဟာ ဖြစ်ပျက်မှုတွေ၊အကြောင်းအရာတွေအပေါ် အမြင်ပေးတာ သက်သက်ပဲ၊ ဥပဒေရေးရာဘောင်အတွင်း တွန်းအားပေးတာသက်သက်ပဲ " လို့ဆိုလိုတာဖြစ်တယ်။ လက်ရှိ လွှမ်းမိုးတဲ့ နိုင်ငံရေးရဲ့ အဓိပ္ပာယ်ကိုယ်တိုင်ဟာ "အမြင်တွေကိုဖော်ပြခြင်း" သက်သက်ပဲဖြစ်တယ် (ဒီအမြင်တွေထဲမှာတောင်မှ 'ဥပဒေနဲ့ မညီတဲ့ အမြင်' တွေကိုဖော်ပြရင် အဖမ်းခံရတာပဲဖြစ်တယ်) ၊အမြင်တွေ ဖော်ပြတဲ့ ဘောင်ကိုကျော်လွန်ပြီး တကယ့် 'နိုင်ငံရေး လုပ်ရပ်' ကိုလုပ်တဲ့လူ/လုပ်ဖို့ ကြိုးစားတဲ့သူမှန်သမျှ၊ ခုခံဖို့ကြိုးစားသူမှန်သမျှ ဟာ အလိုလိုနေရင်း သူ့ရဲ့လူသားဂုဏ်သိက္ခာပါ ချိုးနှိမ်ခံရတယ်_ ဒါကြောင့် ဒီလိုလက်ရှိလွှမ်းမိုးနေတဲ့ ဝါဒရေးရာစီမံကိန်းအတွင်းမှာ အောင်သပြေရွာက လယ်သမားတွေဟာ 'တိုးတက်မှု' ကိုမလိုချင်တဲ့အသိဉာဏ်မဲ့သူတွေ အကြမ်းဖက်တွေဖြစ်တယ်၊ ကိုယ့်အခွင့်အရေးအတွက်ကိုယ်တိုက်ပွဲဝင်နေတဲ့ အလုပ်သမားတွေဟာလဲ ငပျင်းတွေ ငဖျင်းတွေသာဖြစ်တယ် ။ ဒီလို လက်ရှိလွှမ်းမိုးနေတဲ့ နိုင်ငံရေးရဲ့ အဓိပ္ပာယ်ဖွင့်ဆိုချက်ကိုကျွန်တော်တို့ တုံ့ပြန်သင့်တာက "ဥပဒေရေးရောဘောင် အတွင်းမှာ အုပ်ချုပ်သူပြဠာန်းတဲ့ ဥပဒေကပေးထားတဲ့အခွင့်ထူးဖြစ်တဲ့ 'အမြင်တွေကို ဖော်ပြခွင့်' ဆိုတာအတွင်းမှာ ကိုယ့်အမြင်ကိုယ်ဖော်ပြတယ်ဆိုတာ 'နိုင်ငံရေးလုပ်ခြင်း' ဟုတ်ကိုမဟုတ်ဘူး\_ ဖော်ပြမှုမှာသာယာနေခြင်း သက်သက်ပဲ/ ကိုယ့် နိုင်ငံရေး ဖက်ရှင်တခုကို ဖော်ပြခြင်းမှာသာယာနေတာသက်သက်ပဲဖြစ်တယ်" လို့တုံ့ပြန်ရမှာပဲဖြစ်တယ်။ ကျွန်တော်တို့ဟာ 'နိုင်ငံရေး' ကို အမြင်တွေရဲ့နယ်မြေမဟုတ်ပဲ တကယ့်အကျိုးဆက်တွေ၊ သက်ရောက်မှုတွေနဲ့ ပြည့်နေတဲ့ 'လူမှုရေးလုပ်ရပ်' တွေရဲ့ နယ်မြေတခုအဖြစ်မြင်ရမှာဖြစ်တယ်။ ဒီနေ့ခေတ်မှာ ဒီလို 'လူမှုရေးလုပ်ရပ်' မျိုးကို လူတွေတွေးတောင်မတွေးဝံ့တော့ဘူး ဆိုတဲ့အချက်ဟာ 'စစ်အာဏာရှင် စနစ်' လို့ကျွန်တော်တို့ခေါ်တဲ့ အရာရဲ့ တည်မြဲနေမှုပဲဖြစ်တယ်။

ဒီတော့ ဒီဝါဒရေးရာ စီမံကိန်းဟာ ကျွန်တော်ဖော်ပြခဲ့တဲ့ ဦးတည်ရာသုံးမျိုးရှိတယ် _ ဒီသုံးချက်ရဲ့ တည်ရှိမှုဟာလက်ရှိကျွန်တော်တို့ရဲ့ 'နိုင်ငံရေး' ချွတ်ခြုံကျမှု အခြေအနေပဲဖြစ်တယ်။ ဒီတော့ ဒီလို 'နိုင်ငံရေး ကို ဥပဒေဘောင်ကွပ်ခြင်း' ကို ကျွန်တော်က ငြင်းတယ် _ ကျွန်တော့်ရဲ့ တုံ့ပြန်ချက်က 'နိုင်ငံရေးမှန်သမျှ စနစ်အပြောင်းအလဲမှန်သမျှဟာ ဥပဒေကို တနည်းမဟုတ်တနည်း ကျော်ကိုကျော်နေရမယ်' လို့တုံ့ပြန်တယ်။ 'လူမှုစနစ်တခုကို ဥပဒေရေးရာ ကပြဠာန်းထားတယ်' ဆိုတဲ့ အခြေခံအယူအဆကို ကျွန်တော်တို့ ပြောင်းပြန်လှန်ရမယ် 'လူမှုစနစ်ကို ဥပဒေရေးရာက ပြဠာန်းတာမဟုတ် \_ ရှိပြီးသား လူမှုစနစ်ကိုအခြေခံပြီးသာ ဥပဒေဆိုတာ ပေါ်ထွက်လာတာဖြစ်တယ်' လို့ပြောင်းပြန်လှန်ပစ်ရမယ်။ အခြေခံဥပဒေဟာ ရှိနေပြီးသားလူမှုစနစ်ဖြစ်တဲ့ စစ်အာဏာရှင်စနစ်ရဲ့ ရလဒ်တစ်ခုပဲဖြစ်တယ်၊ စနစ်ရဲ့ အသက်ဟာ 'ဥပဒေ' မဟုတ်ဘူး/ စာရွက်ပုံတခုမဟုတ်ဘူး။ ဒီရှိနေပြီးသား လူမှုစနစ်ကို အခြေပြုပြီးသာ လက်နက်ကိုင်ထားတဲ့အုပ်ချုပ်သူအလိုအတိုင်း ဥပဒေကပေါ်ထွက်လာတာပဲဖြစ်တယ်။ ဒါကြောင့် စနစ်အပြောင်းအလဲတခု ကိုဖော်ဆောင်တဲ့ လုပ်ရပ်ဟာ ဟာအမြဲ တည်ဆဲဥပဒေရေးရာဘောင်ကိုကျော်လွန်ပြီးလုပ်တဲ့လုပ်ရပ်တွေပဲဖြစ်နိုင်တယ်။ ကိုလိုနီစနစ်တော်လှန်ရေးဟာ ကိုလိုနီဥပဒေရေးရာ ဘောင်ကိုကျော်ပြီး တော်လှန်ရေးလုပ်ဖို့ လိုအပ်ခဲ့တယ်။ စနစ်ရဲ့ အသက်ဟာ 'စာရွက်ပုံတခု' မဟုတ်ဘူး တကယ်တည်ရှိနေတဲ့ အုပ်ချုပ်သူလက်နက်ကိုင်နဲ့ အုပ်ချုပ်ခံကြားက လူမှုဆက်ဆံရေး တွေဟာ စနစ်ဖြစ်တယ်။ ဥပဒေရေးရာဘောင်ကို ကျော်ပြီးတကယ်တည်ရှိနေတဲ့ လူမှုဆက်ဆံရေးတွေ၊အကျိုးစီးပွားဆက်ဆံရေး တွေကို ဦးတည်ရမှာဖြစ်တယ်။ ဒီလို ဘောင်မကျော်နိုင်သရွေ့ 'နိုင်ငံရေး' ဆိုတာဟာ လက်ရှိအချိန်မှာ ဘယ်လိုမှမဖြစ်နိုင်ဘူး လို့ ကျွန်တော်က အဆိုပြုတယ်။လူမှုကမ္ဘာအတွက် အကျိုးဆက်တွေနဲ့ ပြည့်နေမယ့် စုပေါင်းလူမှုလုပ်ရပ်မျိုးဟာ ဒီလို ဥပဒေရေးရာဘောင်ကွပ်ခံရတဲ့ နိုင်ငံရေး ဆိုတာအောက်ကနေ ဘယ်လိုမှထွက်ပေါ်မလာနိုင်တာပဲဖြစ်တယ်။

ဒီတော့ ကျွန်တော်က 'နိုင်ငံရေးကို ဥပဒေဘောင်ကွပ်ခြင်း' မှန်သမျှကို ငြင်းတယ်။ ကျွန်တော်တို့အားလုံး ဟာ'နိုင်ငံရေးပြုလုပ်သူ' တွေအဖြစ် ဥပေဒေကိုချိုးဖောက်ကြဖို့ တိုက်တွန်းတယ် \_ လူမှုအဆောက်အအုံတခုလုံးကိုအခြေခံကျကျပြောင်းလဲနိုင်မယ့် 'လူမှုရေးလုပ်ရပ်' တခုကို ကြံဆကြဖို့ လိုအပ်တယ်။ တဆက်ထဲမှာ ကျွန်တော်တို့ဟာ ကျွန်တော်တို့လျောက်ခဲ့တဲ့ အန္တိမနိုင်ငံရေးလုပ်ငန်းစဉ်ဖြစ်တဲ့ 'အခြေခံဥပဒေ ပြင်/ဖျက်ရေး' ကိုယ်တိုင်ကိုမေးခွန်းပြန်ထုတ်ရလိမ့်မယ်။ ချွတ်ခြုံကျနေတဲ့ စနစ်ကနေ အမှန်တကယ် လွတ်မြောက်ဖို့ ကြိုးပမ်းတဲ့သူအားလုံးဟာ အခုအချိန်မှာ ဥပဒေရေးရာဘောင်ကို ကျော်လွန်ပြီး လူမှုရေးအုတ်မြစ်ကိုယ်တိုင်ကို ဦးတည်မယ့် နိုင်ငံရေးလုပ်ငန်းစဉ်ကို ကြံဆကြဖို့လိုတယ် လို့ နှိုးဆော်ရင်း နိဂုံးချုပ်လိုက်ပါတယ်။
