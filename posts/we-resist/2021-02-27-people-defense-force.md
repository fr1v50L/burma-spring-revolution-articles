---
title: ရပ်ကျေးကာကွယ်ရေးတပ်တွေ အမြန်ဖွဲ့စည်းကြ
author: We Resist - Burma
date: February 27, 2021
---

ဒီကနေ့ မြို့ကြီးတွေမှာ ရဲတပ် စစ်တပ်နဲ့ စစ်အုပ်စုမွေး လန်ပန် ကြေးစားလူမိုက်တွေ ဆန္ဒပြလူထုကို အပြင်းအထန် ပစ်ခတ်နှိမ်နှင်းနေတယ်။ မုံရွာမှာ စစ်တပ် ရဲတပ် ပစ်တဲ့ကျည်ကြောင့် ဒေါက်တာမြတ်သူဇာခင် အသက်သေဆုံးသွားခဲ့ပြီ။ သတင်းမီဒီယာသမားတွေကိုပါ အကြမ်းဖက် ဖမ်းစီးနေတယ်။ ကိုယ်ဝန်အရင့်အမာနဲ့ အမျိုးသမီးတယောက်ကို ရဲသားတွေ ဝိုင်းထိုးကြိတ်နေတယ်။ လမ်းဘေးစျေးသည်အမျိုးသမီးကို ပါးရိုက်တဲ့ ရဲမေတွေလည်း ရှိတယ်။ ငါတို့ ဘာလုပ်ကြမလဲ။

### (၁)GSCN သပိတ်စစ်ကြောင်း ဖြိုခွင်းခံရပုံ

ဒီကနေ့မနက် အစောပိုင်းကတည်းက မြေနီကုန်းတံတားအောက်မှာ ရဲတွေ အလုံးအရင်း စုရုံးနေရာယူထားတယ်။ GSCN သပိတ်စစ်ကြောင်း စုရပ်မှာ ကြိုပိတ်ထားခြင်း ဖြစ်တယ်။ ပဒုမ္မာပန်းခြံနားမှာ ရဲအင်အားအလုံးအရင်းနဲ့ အပိတ်ခံထားရတဲ့အခါ ဗားကရာလမ်းမှာ လူမျိုးစုစစ်ကြောင်းတွေ စုကြပါတယ်။ ရဲတပ်ဖြိုခွင်းတာကို ရင်ဆိုင်နိုင်အောင် စနစ်တကျ ပြင်ဆင်ထားတယ်။ တပ်ဦးမှာ လက်လုပ်ဒိုင်းတွေ မျက်ရည်ယိုဗုံး ကာနိုင်တဲ့ မတ်စ်ခ်တွေ ယူဆောင်လာကြတယ်။ စစ်ကြောင်းဝဲယာမှာ အမျိုးသားတွေ လက်ချင်းချိတ်ပြီး ရံတားထားတယ်။ အချက်ပြစနစ်လည်း ကြေညာပေးတယ်။ စနစ်တကျ ချီတက်ပြီး ရင်ဆိုင်ဖို့ အသင့်ပြင်ထားတယ်လို့ ဆိုနိုင်တယ်။

ပြဿနာက ရဲတပ်က ပဒုမ္မာပန်းခြံဘက်မှာ ရှိနေတယ်။ စစ်ကြောင်းက ဗားကရာလမ်းကနေ အလုံဘက်ကို ချီမယ်။ ဒီတော့ သပိတ် စစ်ကြောင်း အနောက်ဖက်ခြမ်းက ပွင့်နေတယ်။ ရဲတပ်က သပိတ်စစ်ကြောင်း နောက်ကျောမှာ ရောက်နေတယ်။ ဒီအခါ ရဲတပ်က လိုက်လာတဲ့အခါ နောက်တန်းက လူတွေက စပြေးတယ်။ ဝရုန်းသုန်းကား ဖြစ်ကုန်တယ်။ စီစဉ်ထားသလို တပ်ဦးကနေ ဘေးဘက်ကနေ ရန်သူရဲတပ်ကို ရင်ဆိုင်ရတာ မဟုတ်တော့။ နောက်ကျောကလာတဲ့ ရဲတပ်ကို ရွံ့သွားတဲ့ နောက်တန်းကလူတွေ စပြေးတဲ့အခါ ရှေ့ကလူတွေပါ မပြေးလို့မရတော့ဘဲ ဖရိုဖရဲ ဖြစ်ကုန်တယ်။ ရဲတပ်က ရပ်ကွက်ထဲအထိ ဝင်ဖမ်းတဲ့အနေအထား ရောက်ကုန်တယ်။

ဒီကနေ့ အခြေအနေကို ပြန်သုံးသပ်ပြီး သင်ခန်းစာ ယူဖို့လိုမယ်။ သပိတ်စစ်ကြောင်းချီတဲ့အခါ တပ်ဦးလိုင်း ဘေးလိုင်းသာမက နောက်ကျောကပါ ခုခံကာကွယ်ရေး လက်နက်ကိရိယာအစုံအလင်နဲ့ စနစ်တကျ ပြင်ဆင်သွားရမယ်။ သပိတ်စစ်ကြောင်းထဲပါလာသူတွေ ဖရိုဖရဲမဖြစ်အောင် ဘယ်လိုစုစည်းမလဲ စဉ်းစားရတော့မယ်။

အကြမ်းဖက် ဖြိုခွဲမယ့် ရဲတပ် စစ်တပ်ကို ပြန်လည် ခုခံကာကွယ်ရေး လက်နက်ပစ္စည်းတွေ ဘယ်လို သုံးလို့ရသလဲ ပုံတွေ ပြထားပါတယ်။ တချို့ပုံတွေက နိုင်ငံတကာ လူထုတိုက်ပွဲတွေက ပုံတွေ။ တချို့ပုံတွေက မုံရွာမှာ ဒီကနေ့ လူထုကိုယ်တိုင် စစ်တပ်ကို ခုခံကာကွယ်ဖို့ ပြင်ဆင်ထားပုံတွေ။

### (၂)မုံရွာသင်ခန်းစာ

မုံရွာမှာ မနေ့က လူထု သိန်းနဲ့ချီ စုဝေးပြီး လူထု ညီလာခံတရပ် ကျင်းပခဲ့တယ်။ လူထုညီလာခံကနေ ပြည်သူ့အုပ်ချုပ်ရေးအဖွဲ့တခု ပေါ်ထွက်လာတယ်။ လူအင်အား သိန်းပေါင်းများစွာ တက်ရောက်တဲ့ လူထုညီလာခံကြီးတခု မြင်ရတာ ကြက်သီးထစရာပါ။ တကယ့် လူထုတော်လှန်ရေးဆိုတာ ဒါပဲလို့ ပြောရမယ်။ ဒါပေမယ့် အားနည်းချက်တွေ ရှိနေတာ သတိချပ်ဖို့လိုပါတယ်။

လူထု ညီလာခံပေါ်ထွက်လာတဲ့ ပြည်သူ့အုပ်ချုပ်ရေးအဖွဲ့မှာ (၁၀)ဦးပါဝင်တယ်။ ၅ဦးက NLD အမတ်တွေ။ နိုင်ကျဉ်းအဖွဲ့က တဦး။ မှိုင်းငြိမ်းကတဦး။ ရှေ့နေတဦး။ ပရဟိတအဖွဲ့ကတဦး။ အထက်တန်းပြဆရာမတဦး။ ယေဘုယျ ဆိုရရင် working mass ထဲကနေ တိုက်ပွဲဦးဆောင်သူတွေ တယောက်မှ မပါဘူး။ ဒါ့အပြင် ဒီအဖွဲ့ကို CRPH ရဲ့ အစီအစဉ် အခန်း(၄) ပြဌာန်းချက်တွေနဲ့အညီ ဖွဲ့စည်းထားတယ်လို့ ဆိုတယ်။ CRPH အစီအစဉ် အခန်း(၄)မှာ ကြေညာထားတာကလူထုလုံခြုံရေးကို နယ်မြေခံရဲနဲ့ ဆက်သွယ်ဆောင်ရွက်ရမယ် ဘယ်ကိစ္စမဆို လုံးဝ အကြမ်းမဖက်ရဘူး။ အခု ဘယ့်နှယ် လုပ်ကြမလဲ။ လမ်းဘေးစျေးသည်ကို ပါးဆွဲရိုက်တာ ရဲတပ်က ရဲမေ။ ဒေါက်တာမြတ်သူဇာခင်ကို ပွဲချင်းပြီး ပစ်သတ်နေတာ စစ်တပ်နဲ့ ရဲတပ်။ CRPH ကြေညာထားသလို သွားအားကိုးမိရင် အကုန် သေကုန်ရချည်ရဲ့။

စစ်အုပ်စုဒလံတွေပြောတဲ့ အကြမ်းမဖက်ရေးဆိုတာ လူထုက အကြမ်းမဖက်ရေးဘဲ ဖြစ်နေတယ်။ အုပ်စိုးသူလူတန်းစား တလက်ကိုင် ရဲတပ် စစ်တပ်နဲ့ လန်ပန်ကြေးစားတွေ အကြမ်းဖက်ချင်တိုင်းဖက်နေတာကို မတားဆီးနိုင်ဘဲ ဒီလို ပြောခြင်းလောက် ကြောင်သူတော်ဆန်တာ မရှိဘူး။ သူတို့ အထင်ကြီးပါတယ်ဆိုတဲ့ အမေရိကမှာ နိုင်ငံသားတိုင်း သေနတ်ကိုင်ဆောင်ခွင့်ရှိတယ်။ ဒီအချက်ကို သူတို့ မဟရဲဘူး။ လူသတ် ရဲတပ်လက်ထဲမှာပဲ လက်နက်ကိုင်ဆောင်ခွင့် အပ်နှင်းထားရမယ်လို့ CRPH ရဲ့ အစီအစဉ် အခန်း(၅)မှာ ကြေညာထားတယ်။ နောက်ထပ်ရှေ့နောက်မညီတာက လူထုကိုယ်တိုင် ခုခံကာကွယ်ရေးကို တားမြစ်ပြီး ကုလတပ်ကြီး လက်နက်အပြည့်အစုံနဲ့ ဝင်တိုက်ပေးမှာကျ မျှော်ကိုးနေပြန်ကော။ ကယ်တင်ရှင်မျှော်တဲ့ရောဂါက မသေးလှဘူး။ ဒီတော့ မြေပြင်မှာ စစ်အုပ်စု တလက်ကိုင် ရဲတပ် စစ်တပ်က လူထုကို ပစ်ခတ်သတ်ဖြတ်နေတယ်။ CRPH နဲ့ ရွှေပြည်အေးသမားတွေက Non-Violence တရားဟောရင်း လူထုကို defenceless ဖြစ်စေတယ်။ ရလဒ်က လူထု သေကြေပျက်စီးရတာပဲ။

လူတွေ သိန်းချီထောက်ခံပြီး ဖွဲ့စည်းလိုက်တယ်ဆိုပေမယ့်လည်း အဲဒီ ပြည်သူ့အုပ်ချုပ်ရေးအဖွဲ့ဟာ လူထုကို စစ်တပ် ရဲတပ်က အခုလို ပစ်သတ်လာတဲ့အခါ ဘာမှ မတတ်နိုင်တာ အထင်အရှားတွေ့ရလိမ့်မယ်။ ဘာလို့လဲ။ ကျနော်တို့ အမြဲ ဆော်သြခဲ့တာ ရှိပါတယ်။ ရပ်ကွက်အဆင့် ကျေးရွာအဆင့်ကနေ လူထုအာဏာအမြန်ထူထောင်ဖို့။ ရပ်/ကျေး လူထုအစည်းအဝေးခေါ်ပြီး ရပ်ကျေးအုပ်ချုပ်ရေးကော်မတီတွေဖွဲ့စည်းတာ ဒါမှမဟုတ် စက်ရုံအလုပ်ရုံလိုနေရာမျိုးတွေမှာ သပိတ်တိုက်ပွဲဝင် လူထုကိုယ်တိုင် ဦးဆောင်သပိတ်ကော်မတီတွေ ရွေးကောက်ဖွဲ့စည်းတာ အမြန်ဆုံး လုပ်ကြဖို့ တင်ပြခဲ့တယ်။ ဒီလိုလုပ်ပါမှ အနှစ်သာရရှိမယ်။ တိုက်ပွဲဝင် သပိတ်မှောက်လူထုကိုယ်တိုင် တကယ် လုပ်ရည်ကိုင်ရည်ရှိတဲ့သူတွေကို တိုက်ပွဲကြားကနေ ရွေးချယ်ဖွဲ့စည်းထားတာဖြစ်လို့ ဒီမိုကရေစီနည်းကျသလို ကျစ်လစ်ခိုင်မာမှုရှိတယ်။ ဒါတင် မလုံလောက်သေးဘူး။ ဒီရပ်/ကျေး အုပ်ချုပ်ရေးကော်မတီ (သို့)တိုက်ပွဲဝင်ဦးဆောင်သပိတ်ကော်မတီတွေကနေ တာဝန်ယူပြီး ရပ်ကျေးကာကွယ်ရေးတပ်တွေ စနစ်တကျ ဖွဲ့စည်းပြင်ဆင်ထားရမယ်။ ရပ်ကျေးကာကွယ်ရေးတပ်ဆိုတာ လမ်းအလိုက် အလှည့်ကျတာဝန်ယူနေတဲ့ ကင်းစောင့်အဖွဲ့လောက်ကို မဆိုလိုဘူး။ စစ်တပ် ရဲတပ်က အကြမ်းဖက်ဖြိုခွဲလာတဲ့အခါ တိုက်ပွဲဝင် လူထုကို အမှန်တကယ် ကာကွယ်နိုင်တဲ့အထိ စနစ်တကျ ပြင်ဆင်ထားမှရမယ်။ ဒါ့အပြင် ဒီရပ်ကျေးကာကွယ်ရေးတပ်တွေဟာ သီးခြားလှုပ်ရှားလို့ မရဘူး။ လူထုကိုယ်တိုင် ဒီမိုကရေစီနည်းကျ ရွေးကောက်ထားတဲ့ ရပ်/ကျေးအုပ်ချုပ်ရေးကော်မတီတွေရဲ့ ထိန်းကွပ်မှုအောက် ရှိနေရမယ်။ အခု ဖြစ်နေတာက NLD အမတ်တွေ နီးစပ်ရာ ပုဂ္ဂိုလ်တွေ အပေါ်က လာဖွဲ့ထားတဲ့ သပိတ်ကော်မတီဆိုတာက သက်သက် ကင်းလုံခြုံရေးအဖွဲ့တွေကသက်သက် ဖြစ်နေတယ်။ ဒီလို ဖြစ်နေရင် ဘာမှ ထိထိရောက်ရောက် မလုပ်နိုင်ဘူး။

လူထုကိုယ်တိုင် ရွေးကောက်ထားတဲ့ ရပ်/ကျေးအုပ်ချုပ်ရေးကော်မတီတွေနဲ့ သူတို့တာဝန်ယူ ဖွဲ့စည်းထားတဲ့ ကာကွယ်ရေးတပ်တွေကို မြို့နယ်လုံးဆိုင်ရာ အုပ်ချုပ်ရေးကော်မတီ ထွက်ပေါ်လာအောင် စုစည်းပစ်ရမယ်။ မြို့နယ်လုံးဆိုင်ရာ အုပ်ချုပ်ရေးကော်မတီတွေရဲ့ အောက်မှာ မြို့နယ်လုံးဆိုင်ရာ ကာကွယ်ရေးတပ်တွေ ရှိနေရမယ်။ ဒီလို စနစ်တကျ ပြင်ဆင်ပြီးတဲ့အခါ မုံရွာလို လူထုအစည်းအဝေးကြီး ကျင်းပပြီး တိုင်းဒေသကြီးအဆင့် ပြည်သူ့အုပ်ချုပ်ရေးအဖွဲ့ ကြေညာလိုက်လို့ရပြီ။ မုံရွာမှာ ဖွဲ့စည်းလိုက်တဲ့ ပြည်သူ့အုပ်ချုပ်ရေးအဖွဲ့က အခုလို ရပ်ကျေးအဆင့်ကနေ စနစ်တကျ စုစည်းပြင်ဆင်ထားတာ မဟုတ်ဘူး။ တနည်းဆိုရရင် သူတို့လက်အောက်မှာ ရပ်ကျေးကာကွယ်ရေးတပ်တွေ စနစ်တကျ စုစည်းပြင်ဆင်ထားတာ မရှိဘူး။ အဲဒီအခါ စစ်တပ် ရဲတပ်က လူထုကို ပစ်ခတ်သတ်ဖြတ်တဲ့အခါ သူတို့မကာကွယ်နိုင်ဘူး။ မုံရွာလူထုက မညံ့ပါဘူး။ သူတို့ကိုယ်တိုင် ခုခံကာကွယ်ရေးတွေ ချက်ချင်းထလုပ်တယ်။ ဒါပေမယ့် ခေါင်းဆောင်မှုက CRPH လမ်းညွှန်ချက်နဲ့အညီလို့ ကြေညာထားတယ်။ သက်ခန်းစာယူကြဖို့ တင်ပြနေခြင်း ဖြစ်ပါတယ်။

#ရပ်ကျေးအုပ်ချုပ်ရေးအဖွဲ့တွေရွေးကောက်ဖွဲ့စည်းကြ
#ရပ်ကျေးကာကွယ်ရေးတပ်တွေဖွဲ့စည်းကြ
#Organize_Self_Defence_Pickets
