---
title: မြို့ပြပျောက်ကြား စစ်ပွဲသဏ္ဍာန်နှင့် အဆင့်ငါးဆင့် (အပိုင်း-၃)
author: တိုက်မောင်း
date: March 22, 2021
---

### (ခ) မြို့ပြ ပြောက်ကျား အဖွဲ့အစည်း ကြီးထွားလာမှု အဆင့်

အဖွဲ့အစည်း ကြီးထွားလာမှု အဆင့်အတွက် မြို့ပြပြောက်ကျားဟာ တပ်သားသစ်၊ ငွေကြေးနဲ့ လက်နက်တွေ ပိုလိုအပ်လာမယ်။ ဒီ့အတွက် တဖက်က လုပ်ကြံသတ်ဖြတ်မှုနဲ့ ပြန်ပေးဆွဲမှုလို အသေးစား တိုက်ခိုက်မှုလေးတွေ ဆက်လုပ်နေရသလို၊ တဖက်မှာလည်း ရဲဘက် စစ်ဘက်စခန်းနဲ့ ဘဏ်လို ပစ်မှတ်တွေကို စနစ်တကျ အစီအမံချ တိုက်ခိုက်ရတာတွေ လိုအပ်လာတယ်။ ဒါမှ တော်လှန်ရေး ရန်ပုံငွေနဲ့ လက်နက် ရရှိမှာ ဖြစ်တယ်။

ဒီလို တိုက်ခိုက်ဖို့ အတွက် ပထမ အဆင့်ထက်စာရင်တော့ ပိုပြီး အသေးစိတ် စီမံနိုင်ဖို့ လိုသလို ကိုယ့်ဘက်က စွန့်စားရမှာလည်း များတယ်။ ဘဏ်နဲ့ ရဲဘက် စစ်ဘက် စခန်းတွေကို စီးနင်း တိုက်ခိုက်တာ၊ အကျဉ်းထောင် ဖောက်ပြီး အကျဉ်းသားတွေ လွှတ်ပေးတာ လုပ်ဖို့ အတွက် အသေးစား တိုက်ပွဲလေးတွေ ဆင်နွှဲရတာမျိုး ရှိမယ်။ ဒါကြောင့်လည်း ဗုံးကြဲ၊ လုပ်ကြံသတ်ဖြတ်နည်းတွေထက် စာရင် ဒီအဆင့်မှာ အန္တရာယ် ပိုများတယ်။

ဥပမာပြရရင်- လက်ဝဲယိမ်း မြို့ပြပြောက်ကျား တူပါမရို့စ် အဖွဲ့ဟာ တော်လှန်ရေး ရန်ပုံငွေ အတွက် ဘဏ်ကို စီးနင်း တိုက်ခိုက်ပြီး ဆင်းရဲသား လူထုကိုလည်း စီးနင်းတိုက်ခိုက်လို့ ရတဲ့ ငွေထဲက ဝေငှပေးတဲ့ အတွက် ခေတ်သစ် ရော်ဘင်ဟုဒ်လို့တောင် လူတွေက အသိအမှတ်ပြု၊ လေးစားတယ်။ ဒီလို ဘဏ်တွေကို ဓါးပြတိုက်တာဟာ လူထုဆီက မတရား ဂုတ်သွေးစုပ်ထားတဲ့ လူထုပိုင် ငွေတွေကို ပြန်လည် သိမ်းပိုက်တာသာ ဖြစ်တယ်။

ဒီနေရာမှာ မိမိ ကိုယ်ကျိုးစီးပွားအတွက် သော်လည်းကောင်း၊ မြို့ပြပြောက်ကျားတွေကို ပုံဖျက်ဖို့ စစ်အစိုးရဘက်က စေခိုင်းချက်အရသော်လည်းကောင်း မြို့ပြပြောက်ကျားပုံစံ စီးနင်း လုယူ၊ သတ်ဖြတ်တာမျိုးတွေ ရှိလာနိုင်တယ်။ ဒီလို ပုံမှားရိုက်မှုတွေက ရှောင်ရှားနိုင်ဖို့ အတွက် မြို့ပြ ပြောက်ကျားဟာ ကိုယ် လုပ်တဲ့ အရာကို ကြေညာချက် ထုတ်ရမှာ ဖြစ်ပြီး ကိုယ် မလုပ်တဲ့ မှားယွင်းတဲ့ လူထုဆန့်ကျင်ရေး လုပ်ရပ်တွေကိုတော့ ဖော်ထုတ်၊ ရှုတ်ချရမှာ ဖြစ်တယ်။

ဒီအဆင့်မှာပဲ ရန်သူ့ လက်ကိုင်တုတ်တွေဘက်က ဖြိုခွဲလာတာ မခံရဖို့လည်း အရေးတကြီး ရှောင်ရှားဖို့ လိုအပ်တယ်။ အကြောင်းက၊ ပြောက်ကျား အဖွဲ့အစည်း ထပ်မံ ကြီးထွားလာရေး အတွက် တပ်သားသစ် စုဆောင်း၊ သင်တန်းပေး၊ အမိန့်နဲ့ စည်းကမ်း နာခံမှု ချမှတ်သွန်သင်ရမယ့် အလုပ်ကိုလည်း ဇောင်းပေးထားရဦးမှာ မလို့ပဲ။

ကားဟု မယ်ရီဂဲလာရဲ့ မြို့ပြပြောက်ကျား လက်စွဲ စဉ်းစားချက်အရတော့ မြို့ပြပြောက်ကျား တိုက်ပွဲဖော်တာဟာ ကျေးလက်မှာ နေရာ ယူထားတဲ့ ရန်သူ့ အင်အားစုတွေကို မြို့ပြဘက် ဆွဲခေါ်နိုင်ခြင်းအားဖြင့် ကျေးလက် ပြောက်ကျား စခန်းတွေ တစ တစ တိုးချဲ့ အခြေစိုက်နိုင်ဖို့ ရည်ရွယ်တယ်။ ပြောက်ကျားဟာ စစ်မျက်နှာ နှစ်ဖက် ဖွင့်လိုက်တဲ့အခါ ရန်သူဟာလည်း သူရဲ့ မရှိမဲ့ ရှိမဲ့ အင်အားစုတွေကို ခွဲထုတ်၊ နေရာချထားဖို့ စီမံရလိမ့်မယ်။ တနည်းအားဖြင့် ကားဟု မယ်ရီဂဲလာရဲ့ စဉ်းစားချက်က “ကျေးလက်ကို အခြေခံ၊ မြို့ပြကို ဝိုင်း” ဆိုတဲ့ မော်ရဲ့ ဗျူဟာကို မြို့ပြ ပြောက်ကျားနည်းအားဖြင့် Catalystပေး အကောင်အထည် ဖော်တယ်လို့တောင် ယူဆလို့ ရတယ်။

မြို့ပြပြောက်ကျား စစ်ဆင်ရေးရဲ့ ရည်ရွယ်ချက် နောက်တခုက ရန်သူတော် အစိုးရ လိုလားတဲ့ မူဝါဒတွေ အကောင် အထည် မဖော်နိုင်အောင် ပိတ်ဆို့ ဟန့်တားဖို့ ဖြစ်တယ်။ ဥပမာ- ရပ်ကျေးအထိ စစ်အစိုးရရဲ့ အာဏာ သက်ရောက်ဖို့ လုပ်တဲ့ ကိစ္စမျိုးမှာ မြို့ပြ အခြေစိုက် ထွေအုပ်လို၊ ရဲဘက် စစ်ဘက်နဲ့ ထောက်လှမ်းရေးလို လူမျိုးတွေကို လုပ်ကြံ၊ သတ်ဖြတ်၊ ပြန်ပေးဆွဲခြင်းအားဖြင့် စစ်အစိုးရရဲ့ အာဏာ ထောက်တိုင် အသေးလေးတွေကို ရိုက်ချိုးနိုင်တယ်။ ဒါ့အပြင်၊ ပြောက်ကျား တော်လှန်ရေးသမားတွေရဲ့ တောင်းဆိုချက် ဖြစ်တဲ့ မတရားအဖမ်းဆီးခံ အကျဉ်းသားတွေ လွှတ်ပေးရေးလိုမျိုး တောင်းဆိုချက်တွေကို ရန်သူတော် စစ်အစိုးရဘက်က မလိုက်လျောသရွေ့ ဒီ့ထက် ကြီးမားတဲ့ အကြမ်းနည်းအားဖြင့် တုန့်ပြန်မှုတွေကို ကြုံရလိမ့်မယ်လို့ ခြိမ်းခြောက်နိုင်မယ်။

### (ဂ) မြို့ပြပြောက်ကျား ထိုးစစ်အဆင့်

ဒီအဆင့်မှာ မြို့ပြပြောက်ကျား အင်အား ကြီးထွားလာမှု အဆင့်နောက်ပိုင်း ရဲဘက်၊ စစ်ဘက်စခန်းတွေကို စီးနင်း ထိုးစစ် ဆင်တာမျိုး ပိုအားကောင်း လာမယ်။ ပထမကာလမှာ လုပ်တဲ့ လုပ်ရပ်တွေကိုလည်း တဖက်က ဆက်လုပ်နေရမှာပါ။ ဒါပေမယ့် ထိုးစစ်အဆင့်ထိ အဓိကထား ဆင်နွှဲရမယ်။ အဓိက ရည်ရွယ်ချက်က မြို့ပြရဲ့ လမ်းတိုင်းကို ပြောက်ကျား အင်အားစုတွေ လွှမ်းမိုးထိန်းချုပ်နိုင်ဖို့ ဖြစ်တယ်။

ဒီရည်ရွယ်ချက်အတွက် မြို့ပြပြောက်ကျားဟာ ရဲဘက် စစ်ဘက် အင်အားစုတွေကို ထိုးစစ် ဆင်လေလေ၊ ရဲနဲ့ စစ်သားတွေဟာ အစက လမ်းမပေါ်မှာ လူတွေကို ဖိနှိပ်ဖို့ လွှတ်ထားတဲ့ ကိုယ့်တပ်တွေကို ပြန်ခေါ်ရလေလေ၊ စစ်နဲ့ ရဲဘက်ပိုင် ပစ္စည်းနဲ့ အသက်အိုးအိမ်ကို အဓိကထား ကာကွယ် ရလေလေ ဖြစ်လာလိမ့်မယ်။ အဲဒီအခါမျိုးမှာ စစ်ဘက်၊ ရဲဘက် စခန်းကိုယ်တိုင်ဟာ ခံတပ်ထဲမှာ ပိတ်မိပြီး ခုခံနေရတဲ့ အခြေအနေ ပြန်ရောက် သွားလိမ့်မယ်။

မဲမဲ မြင်ရာ ရန်သူလို သဘောထားနေရတာကြောင့် လူထုကြား သွားလာလှုပ်ရှားနိုင်ဖို့ ခက်ခဲသွားလိမ့်မယ်။ ဒီနည်းအားဖြင့် သတင်းအချက်အလက်လည်း ပြတ်တောက်သွားလိမ့်မယ်။ ဒီအချိန်မှာ မြို့ပြပြောက်ကျားဟာ မြို့ပြရဲ့ လမ်းတွေကို လွှမ်းမိုးလာနိုင်ပြီး အရပ်ဘက် အုပ်ချုပ်ရေးကို ထူထောင်နိုင်ဖို့ ကြိုးစားရလိမ့်မယ်။

စီးနင်း တိုက်ခိုက်မှုကနေ သိမ်းပိုက်ထားတဲ့ လက်နက်ခဲယမ်းတွေဟာ မြို့ပြပြောက်ကျားအုပ်စုရဲ့ လိုအပ်ချက်ထက် ပိုနေရင် စုဆောင်း သိုဝှက်ထားပြီးတော့ နောင်တချိန် လူထုတရပ်လုံး ပုန်ကန်အုံကြွမှုမှာ လက်နက် တပ်ဆင်ပေးဖို့ ပြင်ဆင်ထားရလိမ့်မယ်။

ဒါ့အပြင်၊ အဓိက ကျတဲ့ အသံလွှင့်ဌာနလို အဆောက်အအုံတွေကို စီးနင်း သိမ်းပိုက်ထားနိုင်တဲ့ အခြေအနေ ရောက်ရင် တော်လှန်ရေး အင်အားစုတွေနဲ့ လူထုတရပ်လုံးကြား ပေါင်းစည်းလှုပ်ရှားနိုင်ရေးအတွက် အသုံးချနိုင်တယ်။

(ဆက်မည်)

(၁၉၇၁ တုန်းက ဘရိုင်ယန် မိုက်ကယ် ဂျန်ကင်ရဲ့ စာတမ်းတခုကို ကိုးကား ရေးသားထားပါတယ်။)
