---
title: ဗမာများ ကိုယ့်အမှားကိုယ် ဝန်ချတောင်းပန်ကြရန် အရေးတကြီးလိုအပ်နေခြင်း
author: We Resist - Burma
date: Feb 3, 2021
---

ထင်မထားလောက်အောင်ပင် ရက်စက်ယုတ်မာစွာ နိုင်ငံအဝှမ်း စစ်အာဏာသိမ်းခံခဲ့ရလေပြီ။ သို့သော် စစ်အာဏာမသိမ်းခင်ကထဲကပင် တိုင်းရင်းသားဒေသများသည် စစ်အုပ်ချုပ်ရေးအောက် ရှိခဲ့နှင့်နေပြီးသားဖြစ်နေသဖြင့် လက်ရှိ 'စစ်အာဏာသိမ်းခြင်း' ဆိုသည်မှာ "ရှိနှင့်နေပြီးသော ၎င်းစစ်ချုပ်ရေးသည် 'ဗဟို' သို့၊ 'ပြည်မ' သို့ရောက်ရှိလာခြင်း" ပင်ဖြစ်ပါသည်။

စစ်အာဏာမသိမ်းမီကာလ၊ ဆိုလိုသည်မှာ "စစ်အုပ်ချုပ်ရေးပြည်မသို့ မရောက်ခင်ကာလ" တွင် ပြည်မသား ဗမာတို့သည် မိမိတို့၏ 'လွတ်လပ်သယောင် ပြည်မလောကငယ်လေး' အတွင်းကနေ "ပြည်ထောင်စုကြီးသည် ရွေးကောက်ခံအစိုးရအောက်တွင် လွတ်လပ်လှပါလျှက်၊ တရားမျှတလှပါလျှက် ဆူပူအုံကြွရကောင်းလား" ဟူသော လူမျိုးကြီးအမြင်များဖြင့် တိုင်းရင်းသားလက်နက်ကိုင်များ၊ အရပ်သားများ၊ ရိုဟင်ဂျာလူနည်းစုများအပေါ် တလျောက်လုံး ကျုးလွန်နေသည့် ဖက်ဆစ်လူသတ်စီမံကိန်းများအား တခဲနက်ထောက်ခံအားပေးလာခဲ့ကြပါသည်၊ ကာကွယ်ပေးခဲ့ကြပါသည်။

သို့သော် ကျနော် ဒါတွေကိုပြန်ပြောရခြင်းသည် "ဗမာတွေသည် လူနည်းစုအစား စစ်ဖိနပ်ကိုအားပေးခဲ့သည့်အတွက် စစ်ဖိနပ်အောက်နေထိုက်သည်" ဟု ဆိုရန်မဟုတ်ပါ။ _မည်သည့် လူသားမဆို စစ်ဖိနပ်အောက်တွင် မနေထိုက်_ ဟုဆင်ခြင်ပြလိုခြင်းဖြစ်သည်။ တဖန် _မည်သည့် လူသားမဆို စစ်ဖိနပ်အောက် မနေထိုက်_ သည့်အတွက် စစ်ဖိနပ်အောက်မှ လွတ်မြောက်ရေးဆိုသည်မှာလည်း "တောင်တန်းမှ ပြည်မ" ၊ "မြေပေါ်မှ မြေအောက်" အလုံးစုံ သူပုန်အင်အားစုများ စုပေါင်းခြင်းဖြင့်သာ သေချာမည့်အရေးဖြစ်သည်။

ထို့ကြောင့် နိုင်ငံသားထုတရပ်လုံး စစ်ဖိနပ်အောက်မှ လွတ်မြောက်ရေး အကြောင်း​ရှေးရှု၍ ဗမာများသည် ၎င်းတို့ တလျောက်လုံး လျစ်လျူရှုခဲ့သည့် ရိုဟင်ဂျာများ၊ ရခိုင်များ အပါအဝင် လူနည်းစု အစုစုတို့၏ 'လူသားဂုဏ်သိက္ခာ' ကိုယနေ့မှစကာ ခြွင်းချက်မရှိ အသိအမှတ်ပြုကြရန်၊ ခြွင်းချက်မရှိဝန်ချတောင်းပန်နိုင်ကြရန် တိုက်တွန်းလိုက်ရသည်။ ထိုမှသာလျှင် လူနည်းစုအစုစုတို့သည်လည်း ဗမာများ၏ 'လူသားဂုဏ်သိက္ခာ' ကိုပြန်လည်အတည်ပြုနိုင်လာကြမှာဖြစ်ပြီး စစ်ဖိနပ်အောက်မှခြွင်းချက်မဲ့လွတ်မြောက်ရေးအတွက် ဘုံရန်သူအားစု​ေပါင်း အမြစ်ဖြုတ်နိုင်ကြမည်ဖြစ်သည်။

ဗမာများအနေနှင့် မိမိတို့၏ 'လူသားဂုဏ်သိက္ခာ' နှင့် 'လူ့ကျင့်ဝတ်' တို့ကိုပြန်လည်သက်သေထူ အဖတ်ဆည်နိုင်ရန်အတွက် လူနည်းစုအစုစု အားလုံးတို့၏ 'လူသားဂုဏ်သိက္ခာ' ကို ခြွင်းချက်မဲ့ပြန်လည်အသိအမှတ်ပြုကြရန် တိုက်တွန်းတင်ပြလိုက်ရသည်။
