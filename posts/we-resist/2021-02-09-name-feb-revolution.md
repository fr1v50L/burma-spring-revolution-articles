---
title: ဖေဖော်ဝါရီ တော်လှန်ရေး
author: We Resist - Burma
date: February 9, 2021
---

အခု စစ်အာဏာရှင် စနစ် အမြစ်ပြုတ် တိုက်ဖျက်ရေး လှုပ်ရှားမှုကို "ဖေဖော်ဝါရီ တော်လှန်ရေး" လို့ အမည်နာမ သမုတ်ချင်တယ်။

"လ"ကို အစွဲပြု ခေါ်လိုက်ရတာ အကြောင်း ရှိတယ်။ဖေဖော်ဝါရီလဟာ လူထုတော်လှန်ရေး သမိုင်းတွေ ထုံးမွမ်းထားတဲ့ လ။ ပြင်သစ်ပြည်၊ ၁၈၄၈ လူထု တော်လှန်ရေးမှာ သက်ဦးဆံပိုင် ဘုရင် လျူဝီဖိလစ် ပြုတ်ကျပြီး ဒုတိယ သမ္မတနိုင်ငံတော် ထူထောင်ခဲ့ကြတယ်။ ရုရှားပြည်၊ ၁၉၁၇ ဖေဖော်ဝါရီ လူထု တော်လှန်ရေးမှာ သက်ဦးဆံပိုင် ဇာဘုရင်စနစ် ပြိုကျခဲ့တယ်။ ဗမာမှာလည်း ဖေဖော်ဝါရီလထဲမှာပဲ ကိုလိုနီလက်အောက်က လွတ်မြောက်ရေး အတွက် ပင်လုံစာချုပ် ချုပ်ဆိုနိုင်ခဲ့တယ်။ အခု လူထု တော်လှန်ရေးမှာလည်း တိုင်းရင်းသားပေါင်းစုံ ပါဝင်နေတယ်။ ဖေဖော်ဝါရီလက ဆောင်းအကုန် နွေအကူး သဘာဝရာသီ ကူးပြောင်းနေသလို လူ့ယဥ်ကျေးမှု သမိုင်းမှာလည်း စနစ်တခုကနေ တခုဆီ ကူးပြောင်းမှုတွေကို ကိုယ်စားပြုနေတယ်။ "လ" ကို အထူးပြုရတာက ဖက်ဆစ်ဂျပန်ကို တိုက်ထုတ်တဲ့ မတ်လကို "မတ်လ တော်လှန်ရေး" ခေါ်ခဲ့ကြသလို ကျုပ်တို့ရဲ့ အခု စစ်အာဏာရှင် စနစ် တိုက်ဖျက်ရေး လှုပ်ရှားမှုကိုလည်း "ဖေဖော်ဝါရီ တော်လှန်ရေး" လို့ပဲ အမည် သညာပြုချင်ပါတယ်။

လူထုလှုပ်ရှားမှုလို့ မသုံးပဲ "တော်လှန်ရေး"လို့ ဆိုရတာလည်း အကြောင်း ရှိတယ်။ အရင်က လူ့သမိုင်း ဆိုတာ ခေါင်းဆောင်တွေရဲ့ သမိုင်းလို့ ထင်မြင်ခဲ့ ကြတယ်။ သတင်းစာ၊ ဂျာနယ်တွေမှာလည်း ဘယ် ခေါင်းဆောင်ကြီးက ဘယ်လို မိန့်သွားတယ်။ ဘယ်လို မှာကြားသွားတယ်။ ဘယ်လို တိုက်တွန်း သွားတယ်။ ဘယ်ခေါင်းဆောင်နဲ့ ဘယ်ခေါင်းဆောင်တို့ ဆွေးနွေးပြီး ဘယ်လို သဘောတူညီချက်တွေ ယူလိုက်တယ်။ စသဖြင့်...။ လူတစုကပဲ လူ့သမိုင်းတခုလုံးကို အဆုံးအဖြတ် ပြုနေသလို ဖြစ်နေတယ်။ တော်လှန်ရေး ဆိုတာ လူထုတရပ်လုံး သမိုင်းစာမျက်နှာပေါ် တက်လာတာလို့ အတို ပြောရမယ်။ "လှည်းနေ လှေအောင်း မြင်းစောင်း မကျန် လူထုတရပ်လုံး ဖက်ဆစ်တော်လှန်ရေးတွင် ပါဝင်ကြသည်" ဆိုတဲ့ စာကြောင်းလေး တကြောင်းရဲ့ လေးနက်မှုကို အခု စစ်အာဏာရှင်စနစ် တော်လှန်နေတဲ့ လူထုပုံရိပ်တွေက သက်သေထူနေတယ်။ လူထု ကိုယ်တိုင် ကိုယ့်ကံကြမ္မာကို ဖန်တီးဖို့ ​တစုတစည်းတည်း ကြိုးပမ်း​ကြတဲ့ ကာလကို တော်လှန်ရေးလို့ ဆိုချင်ပါတယ်။

အတိုချုပ်ရရင် အခု စစ်အာဏာရှင် စနစ် အမြစ်ပြုတ် တိုက်ဖျက်ရေး အတွက် လူထုတရပ်လုံး ကြိုးပမ်းမှုကို "ဖေဖော်ဝါရီ တော်လှန်ရေး" လို့သာ အမည်ပြုချင်တယ်။
