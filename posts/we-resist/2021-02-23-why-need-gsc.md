---
title: GSC ဘာကြောင့် လိုလဲ
author: We Resist - Burma
date: February 23, 2021
---

(၂၀၁၇ ကတည်းကတိုင် လူထု လှုပ်ရှားမှုတွေ ဘယ်ပုံ ပေါ်ပေါက် လာတတ်ပြီး ဘယ်လို အဆင့်တွေ ဖြတ်သန်းရတယ် ဆိုတာ အောက်ပါ ဆောင်းပါးမှာ ကျနော်တို့ တင်ပြထားပါတယ်။ အခု GSC စဖွဲ့တဲ့ အဆင့်ဟာ လူထုလှုပ်ရှားမှုမှာ ဦးဆောင် အုပ်စုတွေ ပေါင်းစည်းလားမှု အဆင့်၊ ဒုတိယ အဆင့်မှာပဲ ရှိပါသေးတယ်။ အမိန့်ပေးစနစ်-အဖွဲ့အစည်းနဲ့ တည်ဆောက်ထားတဲ့ အကြမ်းဖက် စစ်အာဏာရှင် စနစ်ကို ဆန့်ကျင်ရာမှာ ကျနော်တို့ စုဖွဲ့မှုကလည်း စနစ်တကျ ဖြစ်ဖို့ လိုပါတယ်။ Gen Z တွေမှာ ခေါင်းဆောင်မှု မလိုဘူးကွ ကြွေးကြော်နေသူတွေကို အောက်က ဆောင်းပါးထဲက ဗီယက်နမ်စစ်ပွဲ ဆန့်ကျင်ရေး အမေရိကန် ကျောင်းသား လှုပ်ရှားမှု အဖွဲ့ ကျရှုံးခဲ့ရပုံက နမူနာ ယူစေချင်ပါတယ်။ လှုပ်ရှားမှုကို ထောက်ခံသူ များလို့ အဖွဲ့ဝင် အင်အား ချက်ချင်း တိုးလာပေမယ့် စနစ်တကျ ခေါင်းဆောင်မှု မတည်ဆောက်နိုင်လို့ ကျရှုံးခဲ့ရတဲ့ ဥပမာပါ။ ခေါင်းဆောင်မှု ယူထားတဲ့ ကော်မတီဝင်တွေဘက်ကလည်း ခေါင်းဆောင်မှုအတွင်း သဘောထား ကိုက်ညီသူတွေ စုနေတဲ့အခါ အောက်ခြေ လူထု ဆန္ဒနဲ့ ကင်းကွာ သွားတတ်ပါတယ်။ အခုထိ GSC ရပ်တည်ချက်က လူထု တရပ်လုံး လိုလားတဲ့ မူတွေပါ။ သေချာတာက လူထုနဲ့ ခေါင်းဆောင်မှု တသားတည်း ကျပြီး စနစ်တကျ ဖွဲ့စည်းထားတဲ့ အကြမ်းဖက် စစ်အုပ်စုကို ဟန်ချက်ညီ ထိုးနှက်နိုင်ဖို့ လိုအပ်ချက်ကိုက ဒီမိုကရေစီနည်းကျ ဗဟိုချုပ်ကိုင်မှု စနစ်တခု လိုအပ်ပါတယ်။ ၂၀၁၇ မှာ ကျနော်တို့ ရေးထားတဲ့ ဆောင်းပါးကနေ အခု လှုပ်ရှားမှု ရှေ့ဆက်ရေး အတွက် တစုံတရာ အကျိုးပြုဖို့ မျှော်လင့်ပါတယ်။)

### လူထုလှုပ်ရှားမှု စက်၀န်း

လူထုလှုပ်ရှားမှု (Social movement)ဆိုတာ နိုင်ငံရေးဆိုင်ရာ အပြောင်းအလဲတခု (Political change)ကို ထောက်ခံဖို့ သော်လည်းကောင်း၊ ဒါမှမဟုတ် မပြောင်းလဲအောင် ပိတ်ပင်တားဆီးဖို့ သော်လည်းကောင်း လူအများ စုပေါင်းပါ၀င်တဲ့ လှုပ်ရှားမှု (Collective action)ကို ခေါ်ပါတယ်။ သမိုင်းတလျှောက်မှာ လူထုလှုပ်ရှားမှုတွေ တော်တော်များများ ပေါ်ပေါက်ခဲ့ပါတယ်။ ဒီလှုပ်ရှားမှု တွေဟာ လူ့အဖွဲ့အစည်းကို ထူးထူးခြားခြား ပြောင်းလဲစေခဲ့တယ်။ လူထုလှုပ်ရှားမှု တချို့က လက်ရှိ ရှိရင်းစွဲစနစ်ကို ဖြိုဖျက်ပြီး အသစ်တဖန် ပြောင်းလဲချင်တဲ့ “တော်လှန်ရေးဆန်တဲ့(Revolutionary)” လှုပ်ရှားမှုတွေ ဖြစ်တယ်။ တချို့ကတော့ ရှိရင်းစွဲ စနစ်ရဲ့ ဘောင်ထဲမှာပဲ “ပြုပြင်ပြောင်းလဲမှုတွေ (Reform)” လုပ်ချင်တဲ့ လှုပ်ရှားမှုတွေ ဖြစ်ပါတယ်။ လူ့အဖွဲ့အစည်းထဲမှာ ပြောင်းလဲမှုတွေကို ဆန့်ကျင်ချင်တဲ့ “ရှေးရိုးစွဲဆန်တဲ့ (Conservative)” လှုပ်ရှားမှုတွေလဲ ရှိပါတယ်။

လူထုလှုပ်ရှားမှုတွေမှာ လှုပ်ရှားမှု “အတိုင်းအတာ(Scope)”မှာလဲ ကွာခြားမှုတွေတော့ ရှိတယ်။ တချို့က ဒေသတွင်း မူဝါဒ အပြောင်းအလဲတွေလောက်ပဲ လုပ်ချင်တာဖြစ်ပြီး၊ တချို့ကတော့ နိုင်ငံ တကာ အတိုင်းအတာအထိ မူဝါဒပုံဖော်မှုတွေ လုပ်ချင်တာ ဖြစ်တယ် ။ ဘယ်လိုပဲ ကွာခြားမှုတွေ ရှိနေပါစေ၊ လူထုလှုပ်ရှားမှု စက်၀န်း (Life cycle of social movement)မှာ တူညီတဲ့အချက်တွေ ရှိကြောင်း လူမှုရေးသိပ္ပံပညာရှင်တွေက သုံးသပ်ပြပါတယ်။ လူထုလှုပ်ရှားမှုတွေက လူ့အဖွဲ့အစည်း တွင်းမှာ ထူးခြားတဲ့ ပြောင်းလဲမှုတွေကို ဖြစ်ပေါ်စေတာကြောင့် ဒီလှုပ်ရှားမှုတွေဟာ ဘယ်လို ပေါ်ပေါက်လာသလဲ၊ ဘယ်လိုလူတွေ ပါ၀င်ကြသလဲ၊ ဘယ်လို အောင်မြင်သွားသလဲ၊ ဘယ်လို ကျရှုံးသွားရသလဲ ဆိုတာကို ပညာရှင်တွေက အချိန် အများကြီး ပေးပြီးတော့ သဘောပေါက်အောင် လုပ်ခဲ့ကြပါတယ်။ သူတို့တွေ သဘောပေါက်လာတာက ဒီလှုပ်ရှားမှုတွေက ဖြစ်ချင်တဲ့အချိန် ကောက်ဖြစ်တာ မဟုတ်ဘူး၊ ဒီလှုပ်ရှားမှုတွေ ပေါ်ပေါက်ဖို့က “ရင်းမြစ် (resources)”တွေ လိုတယ်။ ဒီလှုပ်ရှားမှုတွေ ဖြတ်သန်းရမယ့် “အဆင့်တွေ(stages)” အများကြီး ရှိတယ်။

တစ်နည်းပြောရရင်တော့ လူထုလှုပ်ရှားမှုတွေဆိုတာ မူဝါဒတခု သို့မဟုတ် အုပ်ချုပ်ပုံစနစ်တခုကို ချက်ချင်းကြီး သဘောမကျ ဖြစ်ပြီးတော့ လူထု လှုပ်ရှားမှု (Mass movements)တွေ ကောက်လုပ်၊ လက်ရှိ အာဏာ တည်ဆောက်ထားမှုကို မြေလှန်ပစ်နိုင်စွမ်းရှိတဲ့ “အယူအဆပိုင်းဆိုင်ရာ ရှေ့နောက် ညီညွှတ်တဲ့ အိုင်ဒီယော်လဂျီ (coherent ideology)”တွေ ပါ၀င်တဲ့ လှုပ်ရှားမှုမျိုးတော့ မဟုတ်ဘူး။ တကယ်တော့ လူထုလှုပ်ရှားမှုတွေဟာ အဆင့်လေးဆင့်ကို ဖြတ်သန်းရတယ်။

၁။ ပေါ်ပေါက်လာမှု (Emergence)

၂။ ပေါင်းစည်းလာမှု (Coalescence)

၃။ ဗြူရိုကရေစီပုံစံ တည်ဆောက်လာမှု (Bureaucratization)

၄။ လှုပ်ရှားမှု ရပ်တန့်မှု(Decline)

Declineဆိုတဲ့ စကားလုံးက အဖျက်သဘောဆောင်နေပေမယ့် ဒီနေရာမှာတော့ အဖျက်သဘောမျိုး၊ အောင်မြင်မှု မရှိတာမျိုးကို ဆိုလိုတာ မဟုတ်ပါဘူး။ ကျဆုံးမှု အဆင့်ဟာ အကြောင်းအမျိုးမျိုးကြောင့် ဖြတ်သန်းရနိုင်တယ်။ အဲဒါတွေကတော့-

- အောင်မြင်မှု (Success)
- အဖွဲ့အစည်းဆိုင်ရာ ကျဆုံးမှု (Organizational failure)
- ကျုံးသွင်းခံရမှု (Co-optation)
- ဖိနှိပ်ခံရမှု (Repression) သို့မဟုတ်
- လူမှုစနစ်အတွင်း အခိုင်အမာ ပေါင်းစည်းသွားမှု (Establishment within mainstream society)

#### အဆင့်(၁) ပေါ်ပေါက်လာမှု

ဒီအဆင့်အတွင်းမှာ လူထုလှုပ်ရှားမှုတွေဟာ အစပျိုးဆဲ အနေအထားမှာပဲ ရှိသေးတယ်။ စနစ်တကျ လှုပ်ရှားနေတဲ့ အဖွဲ့အစည်းဆိုတာကလဲ တဖွဲ့မှ မရှိသေးတဲ့ အခြေအနေမျိုး၊ ရှိခဲ့ရင်လဲ အဖွဲ့သေးသေး လေးတွေလောက်ပဲ ရှိသေးတယ်။ မကျေနပ်ချက်တွေကတော့ ကျယ်ကျယ်ပြန့်ပြန့် ရှိနေနိုင်တယ်။ လူထုလှုပ်ရှားမှုတွေ လုပ်ခဲ့ရင် ပါ၀င်နိုင်ချေရှိတဲ့ လူတွေဟာ မူဝါဒတခု သို့မဟုတ် လူမှုအခြေအနေ တခုခုနဲ့ ပတ်သက်လို့ မကျေနပ်ချက်တွေတော့ ရှိနေပြီ။ ဒါပေမဲ့ ဘယ်လို လှုပ်ရှားမှုမျိုးကိုမှတော့ မလုပ်ကြသေးဘူး။ လုပ်ခဲ့ရင်လဲ “အစုအဖွဲ့လိုက် လှုပ်ရှားမှု (collective action)”ထက် “တစ်ဦးချင်း လှုပ်ရှားမှု (individual)”တွေ ဖြစ်နိုင်ချေ ပိုများတယ်။ လူတယောက်က သူ မကျေမနပ် ဖြစ်နေတာတွေကို သူ့မိတ်ဆွေတွေ၊ မိသားစု၀င်တွေကို ပြောပြကောင်း ပြောပြလိမ့်မယ်။ ဒေသတွင်း သတင်းစာတွေနဲ့ ကိုယ်စားလှယ် အမတ်တွေဆီ စာရေးကောင်း ရေးလိမ့်မယ်။ ဒါ့အပြင် ဆိုးဝါးလာတဲ့ အခြေအနေတွေကို သတင်းစာတွေမှာ အဆိုးမြင် ဖော်ပြမှုဟာ တစတစ တိုးလာချင် လာလိမ့်မယ် ။

ဒီအဆင့်မှာပဲ လူထုလှုပ်ရှားမှုအဖွဲ့ (Social movement organization)အတွင်း ဖြစ်ပေါ်နေပုံတွေကို ကြည့်ကြရအောင်။ ဒီအဖွဲ့တွေဟာ လူထုလှုပ်ရှားမှုတစ်ခု ဖြစ်ပေါ်လာဖို့၊ အောင်မြင်လာဖို့အတွက် လိုအပ်တဲ့ တာ၀န်တွေကို ဆောင်ရွက်နေတဲ့ အဖွဲ့တွေ ဖြစ်တယ်။ အဲတော့ ပထမအဆင့်မှာတော့ ဒီလိုအဖွဲ့နဲ့ ဒီအဖွဲ့ထဲက အဖွဲ့၀င်တွေဟာ “လှုံ့ဆော်သူ (Agitators)”သဘောမျိုး လုပ်ကြရတယ်။ ဒီလှုံ့ဆော်သူတွေဟာ လူထုအတွင်းမှာ မကျေနပ်စရာ ကောင်းတဲ့ အခြေအနေကို လူတွေ သိမြင် သဘောပေါက်လာအောင်(Consciousness)၊ မကျေနပ်ချက်တွေ အားကောင်းလာအောင် လုပ်ဆောင် ကြရတယ်။ အမေရိကန်မှာ Civil Rights Movement မပေါ်ပေါက်ခင်ကတည်းကတိုင် Student Non-violent Coordinating Committee (SNCC) ဆိုတဲ့ အဖွဲ့လေးတွေ ရှိနေပြီ။ ဒီအဖွဲ့တွေက လှုံ့ဆော်မှုတွေ လုပ်ပေးနေတယ်။ ဒါပေမဲ့ လူထုကိုတော့ စည်းရုံးစုဖွဲ့နိုင်စွမ်း မရှိသေးဘူး။

#### အဆင့်(၂) ပေါင်းစည်းလာမှု

ဒီအဆင့်မှာတော့ မကျေနပ်ချက်ဟာ ပိုမိုထင်ရှားလာပြီ။ ပထမ အဆင့်မှာလို လူထုအတွင်းမှာ ကြိတ်ပုန်း ပျံ့နေတဲ့ မကျေနပ်ချက်မျိုး မဟုတ်တော့ဘူး။ ဘာကို မကျေနပ်တာလဲ၊ ဒီ့အတွက် ဘယ်သူ့မှာ တာ၀န် ရှိသလဲ၊ ဘာတွေက ဒီမကျေနပ်ချက်ကို ဖြစ်စေသလဲဆိုတာကို သဘောပေါက်လာကြပြီ။ ဒီအနေအထားမှာ မတည်ငြိမ်မှုတွေက ဖုံးဖိထားလို့ရတဲ့၊ ဒေသတစ်ခု လေးမှာပဲ ကွက်ကွက်လေးဖြစ်နေတဲ့၊ လူတစုလေးပဲ သဘောပေါက်တဲ့ အနေအထားမျိုး မဟုတ် တော့ဘူး။ မကျေနပ်ချက်က ပွင့်ပွင့်လင်းလင်း ပေါ်လာပြီ။ နေရာအနှံ့အပြားမှာ ဖြစ်ပေါ်နေပြီ။ လူများစုကလဲ ဒါကို သဘောပေါက်လာပြီဆိုတဲ့ အနေအထားမျိုးပါ။

မကျေနပ်ချက်တွေကို ဖော်ထုတ်ရာမှာ အရင်ကလို တဦးစ တယောက်စကပဲ လုပ်နေတာမျိုး မဟုတ်တော့ဘူး။ “စုဖွဲ့မှု(collective)” ပုံစံနဲ့ စလုပ်လာကြပြီ။ ပထမအဆင့်မှာ လှုပ်ရှားနေတဲ့ တဦးချင်း တယောက်ချင်းစီကလဲ သူလိုပဲ တကိုယ်တော် လှုပ်ရှားနေသူတွေကို အပြန်အလှန် သတိထားမိ လာကြပြီ။ ဒီအဆင့်မှာပဲ ခေါင်းဆောင်မှု ပေါ်လာတယ်။ လူထုလှုပ်ရှားမှု အောင်မြင်ဖို့အတွက် မဟာဗျူဟာတွေ စတင်ချမှတ်လာတယ်။ ဒီအဆင့်မှာပဲ လူထုလှုပ်ရှားမှုတွေ ပေါ်ပေါက်လာနိုင်တယ်။ ဒီလှုပ်ရှားမှုတွေက သူတို့ရဲ့ အင်အားနဲ့ သူတို့ ဘာကို လိုချင်သလဲဆိုတာ ပြသဖို့အတွက် ဖြစ်တယ်။ အရေးကြီးဆုံး အချက်ကတော့၊ ဒုတိယအဆင့်မှာ တကိုယ်တော် လှုပ်ရှားမှုမျိုး မဟုတ်တော့ဘူး ဆိုတာရယ်၊ အစုအဖွဲ့ပုံစံ စုဖွဲ့လာနိုင်ပြီ ဆိုတာရယ်၊ သူတို့တွေမှာ နည်းဗျူဟာတွေ စနစ်တကျ ရှိနေပြီ ဆိုတာရယ်ပါပဲ။

#### အဆင့်(၃) ဗြူရိုကရေစီပုံစံ တည်ဆောက်လာမှု

ဒီအဆင့်မှာ အဖွဲ့အစည်းတွေဟာ အဆင့်ဆင့် ဖွဲ့စည်းလာနိုင်ပြီ။ တဖွဲ့နဲ့ တဖွဲ့လဲ မဟာမိတ်ဖွဲ့ပြီး မဟာဗျူဟာအရ လှုပ်ရှားလာကြပြီ။ ဒုတိယအဆင့်က လှုပ်ရှားမှုတွေကြောင့် လူထုက သူတို့ လှုပ်ရှားမှုတွေကို သတိထားမိလာကြပြီဆိုတော့ လူထုလှုပ်ရှားမှု အဖွဲ့တွေအချင်းချင်း မဟာဗျူဟာအရ မဟာမိတ်ဖွဲ့ဖို့ လိုအပ်လာပြီ။ ဒီအဖွဲ့တွေက လှုပ်ရှားမှုရဲ့ ရည်ရွယ်ချက်တွေ အောင်မြင်လာဖို့အတွက် နေ့တဓူ၀ အလုပ်လုပ်ပေးမယ့်၊ ဒါနဲ့ ပတ်သက်လို့ ကျွမ်းကျင်တဲ့ အဖွဲ့ခေါင်းဆောင်ငယ်တွေကို အားကိုးဖို့ လိုလာလိမ့်မယ်။ ဒီအဆင့်မှာတော့ လှုပ်ရှားမှုက လူတွေကို နိုးကြားတက်ကြွအောင် လှုံ့ဆော်ပေးနိုင်တဲ့ ခေါင်းဆောင်ပေါ်မှာချည်းပဲ အားကိုးနေလို့ မရတော့ဘူး။ လူထုစုရုံးမှုတွေ ချည်းမှာပဲ အားကိုးလို့ မရတော့ဘူး။ လူထုလှုပ်ရှားမှု အဖွဲ့တွေရဲ့ တာ၀န်တွေကို ဆက်လုပ်နိုင်ဖို့က လေ့ကျင့် သင်ကြားထားတဲ့ ခေါင်းဆောင်ငယ်တွေကို အားကိုးမှ ရလိမ့်မယ်။

လူထုလှုပ်ရှားမှု တော်တော်များများက ဗြူရိုကရေစီပုံစံ တည်ဆောက်လှုပ်ရှားဖို့ ပျက်ကွက်ကြတယ်။ လူထုလှုပ်ရှားမှုမှာ ပါ၀င်တဲ့ အဖွဲ့၀င်တွေရဲ့ စိတ်လှုပ်ရှားမှုကို ထိန်းထားဖို့က ခက်ခဲတယ်။ တောက်လျှောက် လူထုလှုပ်ရှားမှုတွေ လုပ်ဖို့ဆိုတာကျလဲ ပါ၀င်လှုပ်ရှားသူတွေအတွက် အတော် အပန်းကြီးမယ့်ကိစ္စ။ အဲတော့ လူထုလှုပ်ရှားမှုတွေက စိတ်ပန်းလူပန်းနဲ့ ပြီးသွားတတ်တာတွေ ရှိတယ်။ ဗြူရိုကရေစီပုံစံ တည်ဆောက်တယ် ဆိုတာက စိတ်အားထက်သန်တဲ့ တက်ကြွလှုပ်ရှားသူတွေကို စဉ်ဆက်မပြတ် ရှာဖွေစည်းရုံးဖို့နဲ့ လူထုလှုပ်ရှားမှုတွေ လုပ်တဲ့အခါမှာ လှုပ်ရှားမှုကို ကြံ့ကြံ့ခံ ထိန်းထားနိုင်ဖို့ အတွက် စနစ်တကျ စုစည်းလုပ်ဆောင်ပေးမယ့် အခြေခံ အဖွဲ့အစည်းတခုကို စနစ် တကျ ကြိုတင်တည်ဆောက်ထားဖို့ပါပဲ။

#### အဆင့်(၄) လှုပ်ရှားမှု ရပ်တန့်မှု

နောက်ဆုံးအဆင့်ကတော့ လှုပ်ရှားမှုရပ်တန့်မှု ဖြစ်တယ်။ လှုပ်ရှားမှု ရပ်တန့်တယ် ဆိုတာ လူထုလှုပ် ရှားမှုတွေ မအောင်မြင်ဘူးလို့ ဆိုလိုချင်တာ မဟုတ်ဘူး။ လူထုလှုပ်ရှားမှု ရပ်တန့်သွားတာမှာ အကြောင်းတရားငါးခု ရှိတယ်။

##### ၁။ ဖိနှိပ်ခံရမှု

အာဏာပိုင်တွေက လူထုလှုပ်ရှားမှုကို ထိန်းချုပ်ဖို့၊ ဖျက်စီးဖို့ နည်းလမ်းတွေ သုံးတာကို ဖိနှိပ်မှုလို့ ခေါ်တာပါ။ အစိုးရဘက်က အခုလို ဖိနှိပ်မှုတွေ လုပ်တာဟာ မှန်ကန်ကြောင်း သက်သေထူဖို့ ကြိုးစား တတ်ကြတယ်။ လူထုလှုပ်ရှားမှု လုပ်သူတွေဘက်က ကြည့်ရင်တော့ ဒါဟာ တရားနည်း လမ်းမကျ ဘူးလို့ မြင်မှာပေါ့။ အစိုးရက လူထုလှုပ်ရှားမှုတွေကို တရားမ၀င်ကြောင်း ဥပဒေတွေထုတ် တားမြစ် တာ၊ ပြည်တွင်း တည်ငြိမ်အေးချမ်းမှုကို အန္တရာယ်ဖြစ်စေတယ်လို့ ကြေညာပြီး လှုပ်ရှားမှုလုပ် သူတွေကို တိုက်ခိုက်တာတွေ လုပ်ပါလိမ့်မယ်။ ဒီလို ဖိနှိပ်မှုမျိုးကြောင့် လှုပ်ရှားမှုတွေ ဆက်လုပ်ဖို့ ခက်ခဲသလို အဖွဲ့၀င်သစ်တွေ တိုးလာဖို့လဲ အခက်အခဲ ရှိတတ်ပါတယ်။

##### ၂။ ကျုံးသွင်းခံရမှု

လူထုလှုပ်ရှားမှုအဖွဲ့တွေဟာ အာဏာမှန်သမျှ ဗဟိုက စုကိုင်ထားတာကို အလွန်အမင်း မှီခိုနေရ တာမျိုး၊ လူထုချစ်ခင်လေးစားတဲ့ ခေါင်းဆောင်တဦးတည်းရဲ့ ဦးဆောင်မှု (charismatic leadership) ကိုပဲ တအား မှီခိုနေရတာမျိုးဆိုရင် ကျုံးသွင်းခံရမှုကြောင့် လူထုလှုပ်ရှားမှုတွေ ကျဆုံးသွားတတ် ပါတယ်။ လူထုလှုပ်ရှားမှုကို ဦးဆောင်နေတဲ့ ခေါင်းဆောင်က အာဏာပိုင်နဲ့ ပူးပေါင်းသွားပြီဆိုရင်လဲ ကျုံးသွင်းခံရမှု ပေါ်ပေါက်တတ်ပါတယ်။ လူထုလှုပ်ရှားမှုတွေ ဦးတည်တိုက်ခိုက်ချင်တဲ့ အဖွဲ့အစည်းက သူတို့ဘောင်ထဲကို ၀င်ပြီးတော့ ပြောင်းလဲဖို့ ကမ်းလှမ်းတာကို လက်ခံရင်လဲ ကျုံးသွင်းခံရမှု ပေါ်လာရတယ်။ နောက်ပိုင်းမှာ လူထုလှုပ်ရှားမှုတွေ လုပ်တုန်းက တောင်းဆိုတဲ့ တန်ဖိုးတွေကို မေ့ပျောက်သွားပြီးတော့ အာဏာရှင် အဖွဲ့အစည်းဘောင်ထဲက တန်ဖိုးတွေကို လက်ခံလိုက်တာမျိုး၊ အာဏာရှင် အဖွဲ့အစည်းထဲမှာ ပေါင်းစည်းသွားတာမျိုး ဖြစ်တတ်တယ်။ ခေါင်းဆောင်တွေကို ငွေပေး အ၀ယ်ခံရတာမျိုးတွေလဲ ရှိတတ်တယ်။

##### ၃။ အောင်မြင်မှု

လူထုလှုပ်ရှားမှုတွေ အားလုံးဟာ ဖိနှိပ်ခံရမှုတွေ၊ ကျုံးသွင်းခံရမှုတွေကြောင့် ကျဆုံးသွားတာမျိုး မဟုတ်ပါဘူး။ တချို့လှုပ်ရှားမှုတွေကတော့ အောင်မြင်ပါတယ်။ ဦးတည်ချက် ပန်းတိုင် တိတိကျကျ ချမှတ်ထားပြီး ဒေသဆိုင်ရာအတွက်ပဲ လုပ်တဲ့ လှုပ်ရှားမှုသေးသေးလေးတွေက အောင်မြင်နိုင်ချေ ပိုများပါတယ်။ ဥပမာ- ဒေသတခုမှာ လေယာဉ်ကွင်း လာဆောက်တာကို ကန့်ကွက်တာမျိုးပေါ့။ ဒါမှမဟုတ် တချို့တွေက ကိုယ်လိုချင်တဲ့ ပန်းတိုင်ကို ရောက်သွားလို့ လှုပ်ရှားမှုတွေ ရပ်သွားတာလဲ ရှိတယ်။ ဥပမာ- အမျိုးသမီး မဲပေးခွင့်လှုပ်ရှား သူတွေလိုပေါ့။ မဲပေးခွင့် ပြုလိုက်တဲ့အခါမှာ သူတို့ တောင်းဆိုတိုက်ပွဲ၀င်တာတွေ အောင်မြင်သွားပြီ။

##### ၄။ ကျရှုံးမှု

ကျဆုံးမှုမှာ အကြောင်းအမျိုးမျိုး ဖြစ်နိုင်တယ်။ ဥပမာ- ဗီယက်နမ် စစ်ပွဲကို ဆန့်ကျင်တဲ့ အမေရိကန်က ကျောင်းသားအဖွဲ့အစည်း တခုကို လေ့လာ ကြည့်ရအောင်။ Student Democratic Society(SDS) ဆိုတဲ့ အဖွဲ့အစည်း။ ဒီအဖွဲ့က အောင်မြင်မှုတွေ ရလာတော့ အဖွဲ့၀င်အင်အားသစ်တွေ ချက်ချင်း လက်ငင်း တိုးလာတယ်။ ဒါပေမဲ့ အဖွဲ့ကို ဖွဲ့စည်းတည်ဆောက်ထားပုံက အဖွဲ့၀င်သစ်တွေ တိုးလာ တာကို ကိုင်တွယ်ဖြေရှင်းနိုင်စွမ်း မရှိတော့ဘူး။ ဒါ့အပြင် ဆုံးဖြတ်ချက်ချခွင့်မှာ အားလုံး ပါ၀င်ခွင့်ပြု ထားတယ်။ SDSအဖွဲ့တွင်းမှာပဲ ဂိုဏ်းဂဏ တည်ဆောက်မှုတွေ ပေါ်ပေါက်လာတယ်။ ဆိုတော့ ဂိုဏ်းဂဏ တအား ကွဲနေချိန်မှာပဲ တဖက်ကလဲ ပိုဖိနှိပ်လာတယ်။ ဒီလိုနဲ့ ကျရှုံးရတတ်တယ်။

ဆုံးဖြတ်ချက်ချခွင့်ကို ထိပ်ပိုင်းက ခေါင်းဆောင်မှု အစုတစုထဲမှာဆီ အပ်ထားရင်လဲ ပြဿနာ ရှိတယ်။ ခေါင်းဆောင်စုထဲမှာပါတဲ့ လူတွေက ကိုယ့်အင်အား အခြေစိုက်ထားရတဲ့ အောက်ခြေ လူထုလှုပ်ရှား မှုတွေနဲ့ ကင်းကွာသွားတတ်တယ်။ သူတို့တွေက အချင်းချင်း အိုင်ဒီယော်လဂျီတွေ တူနေတယ်၊ သဘောထားတွေ တူနေတယ်။ ဆိုတော့ သူတို့အချင်းချင်း သဘောထား ကွဲလွဲမှု မရှိသလောက်ပဲ။ အဲတော့ ထိပ်ပိုင်းခေါင်းဆောင်မှု အစုဟာ အောက်ခြေမှာ ဖြစ်ပျက်နေတဲ့ ပကတိအရှိတရားတွေနဲ့ ကင်းကွာသွားတတ်တယ်။ ဒါကြောင့်လဲ ကျရှုံးမှု ကြုံရတတ်တယ်။

##### ၅။ လူမှုစနစ်အတွင်း အခိုင်အမာ ပေါင်းစည်းသွားမှု

လူထုလှုပ်ရှားမှုတွေ လိုချင်တဲ့ ရည်မှန်းချက်တွေ၊ အိုင်ဒီယော်လဂျီတွေကို လက်ခံလိုက်ပြီဆိုရင်တော့ စနစ်အတွင်း အခိုင်အမာ ပူးပေါင်းသွားတဲ့အတွက် လှုပ်ရှားမှုတွေ ထပ်လုပ်စရာ မလိုတော့ဘူး။ ဥပမာ- အမေရိကန်မှာ အလုပ်သမား လှုပ်ရှားမှုတွေ စလုပ်ခါစက အာဏာပိုင်တွေရဲ့ ဖိနှိပ်မှု ခံရတယ်။ ဒါပေမဲ့ ကနေ့ခေတ်မှာတော့ အလုပ်သမား လှုပ်ရှားမှုတွေဟာ နိုင်ငံရေးနဲ့ စီးပွားရေးစနစ်ထဲမှာ ကောင်းကောင်း ပေါင်းစည်းမိသွားပြီ။

ဒါတွေကတော့ လူထုလှုပ်ရှားမှုရဲ့ ဘ၀စက်၀န်းပါပဲ။ အနာဂတ်ကာလမှာ ကျနော်တို့တွေအားလုံး လူထုလှုပ်ရှားမှုတခု လုပ်တော့မယ် ဆိုရင်လဲ ဒီထဲက အဆင့်အလိုက် ဘယ်လို ဗျူဟာတွေ ချမှတ်ပြီး လုပ်ဆောင်မယ်ဆိုတာ စဉ်းစားဆွေးနွေးနိုင်ပါတယ်။
