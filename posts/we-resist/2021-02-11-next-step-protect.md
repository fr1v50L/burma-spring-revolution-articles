---
title: ရပ်ကျေး ကာတပ်ရဲ့ နောက်ထပ်ခြေလှမ်း
author: We Resist - Burma
date: February 11, 2021
---

ရပ်ရေး ကာကွယ်ရေး တပ်ဖွဲ့ ဖွဲ့ဖို့ ပြောခဲ့ပြီးပါပြီ။ သပိတ်အတွက် ထောက်ပို့၊ လုံခြုံရေးလည်း သုံးလို့ ရသလို့ သပိတ်ကို ရေရှည်တောင့်ခံနိုင်အောင် ပံ့ပိုးပေးနိုင်ကြောင်းလည်း ဆိုခဲ့ပြီးပါပြီ။ ဒီ့ထက် တဆင့်မြှင့် တာဝန့်အတွက် ကြိုတင်ပြင်ဆင်စေဖို့ လိုအပ်ကြောင်းလည်း သတိမူစေချင်ပါတယ်။

အဲဒါကတော့ စစ်အုပ်စုက သူတို့ရဲ့ နိုင်ငံရေးနဲ့ စီးပွားရေး အာဏာကို အဆုံးစွန် ဖက်တွယ်ထားမှာမို့ အဆုံးစွန် အကြမ်းဖက်လာတဲ့အခါ ပြန်လည် ခုခံနိုင်ရေး အတွက်လည်း ဖြစ်တယ်။ ၁၉ ရာစုအစပိုင်း ပဲရစ်လူထု တိုက်ပွဲတွေက သင်ခန်းစာတချို့ကို ပြန်သုံးသပ်ကြည့်ကြပါစို့။

ပဲရစ်လူထုက သက်ဦးဆံပိုင်စနစ်ကို ဆန့်ကျင်တဲ့ နေရာမှာ ​မြို့တွင်း လက်နက်ကိုင် တိုက်ပွဲ Street Fighting တွေအထိ ဆင်နွှဲခဲ့ကြရတယ်။ ပထမပိုင်း ကာလမှာ ဘုရင့်စစ်တပ်ဟာ စနစ်တကျ ဖွဲ့စည်း မတည်ဆောက်ထားရသေးတာက တကြောင်း၊ လူထု လက်နက်ကိုင် ပုန်ကန် တော်လှန်မှုကို မျှော်လင့် မထားမိတာက တကြောင်းကြောင့် အငိုက်မိသွားတယ်။ လူထု အောင်ပွဲ ရတယ်။

ဒါပေသိ နောက်ပိုင်းကာလ တိုက်ပွဲတွေမှာ လူထုကတော့ မခံချင်စိတ်နဲ့ ဖိရင်ကြွ ထိရင်ချ စိတ်ဓါတ်နဲ့ ချကြပေမယ့် ဘုရင့်စစ်တပ်က စနစ်တကျ တည်ဆောက်ပြီးသား တပ် ဖြစ်နေပြီ။ ပဲရစ် တမြို့လုံး လူထုက ကတုတ်ကျင်းတူး၊ ခံတပ်ဆောက်ပြီး ငါးယောက်တစု ခံချကြတယ်။ ဒါပေမယ့် အရင်လို မဟုတ်တော့ဘူး။

ဘုရင့်စစ်တပ်က စနစ်တကျ စုဖွဲ့ထားသလောက် လူထုသူပုန်တပ်က ခံတပ် တခုနဲ့ တခုကြား အဆက် အသွယ် မရှိဘူး။ ချိတ်ဆက်မှု မရှိဘူး။ ခံတပ် တခုထဲမှာ ရှိတဲ့ ရဲဘော် ငါးယောက်စုထဲမှာလည်း ဘယ်သူက ဗိုလ်၊ ဘယ်သူက တပ်သားမှန်း မသိဘူး။ မရှိဘူး။ ဆေးလိပ် သောက်သူက သောက်၊ ဝိုင် သောက်သူက သောက်၊ ဝင်လိုဝင် ထွက်လိုထွက်။

နောက်ဆုံး စနစ်တကျ စုထားတဲ့ ဘုရင့်စစ်တပ်က အရမ်း မတိုက်တော့ဘူး။ အကဲခတ်တယ်။ ခံတပ် နေရာတွေ သိသွားပြီ။ အရင်ကာလကလို တပ်ဖြန့် မတိုက်တော့ဘူး။ ဘုရင့်စစ်တပ်တွေ စုပြီး ခံတပ် တခုပြီးမှ တခု ဖြိုတယ်။ ခံတပ်ထဲက အစုတွေလည်း ဘေးက ခံတပ် ပြိုကာနီး ဖြစ်နေရင်တောင် သူတို့ ခံတပ် သူတို့ ကာလိမ့်မယ်၊ ငါတို့ လာထိမှ ချမယ် ဆိုပြီး ထိုင်စောင့်တယ်။ လူထု သူပုန်တပ် အထိနာရတယ်။

ဒီသင်ခန်းစာကို လွယ်လွယ်နဲ့ ရခဲ့တာ မဟုတ်ဘူး။ တဘဝလုံး လက်နက်ကိုင် တော်လှန်ရေး လုပ်ခဲ့တဲ့ ပြင်သစ် တော်လှန်ရေးသမား ဘလန်ကိုင်းဆီက ရတဲ့ သင်ခန်းစာ။ အကြမ်းဖက် ယန္တရားကို ပြန်အကြမ်းဖက် နှိမ်နင်းဖို့ စနစ်တကျ စုဖွဲ့ထားကြဖို့ပဲ။

စက္ကူကျားရုပ်ကို ပရိုဂျက်တာ ချဲ့တဲ့နည်းနဲ့ နာမည်ကြီးဖို့ထက် ကိုယ့်အင်အားစုကို သဘော တရားရေး၊ တိုက်ပွဲဝင်ရေး အတွက် သံမဏိတပ် ဖြစ်အောင် တည်ဆောက်ထားကြပါလို့ တိုက်တွန်းလိုက်ရပါကြောင်း။ ပထမဆုံး ရပ်ကျေး ကာကွယ်ရေး တပ်ဖွဲ့ စဖွဲ့ကြဖို့ လိုပါကြောင်း နှိုးဆော်ပါရစေ။
