---
title: ရှောင်ရှားအပ်သည့် တိမ်းညွှတ်မှု
author: မောင်မာဃ
date: February 4, 2021
---

(ရန်ကုန်တက္ကသိုလ်ကျောင်းသားများသမဂ္ဂ page မှ ကူးယူမျှဝေသည်)

စစ်အာဏာသိမ်းမှုနှင့်အတူ တဆက်ထဲပေါ်ထွက်လာသည့်အရာကား "မသိမ်းခင်အတိုင်းပြန်ဖြစ်ရန်" တိမ်းညွှတ်မှုတခုဖြစ်သည် ဟုကျနော်ယူဆသည်။ ထိုတိမ်းညွှတ်မှု၏ စင်စစ်အဓိပ္ပာယ်မှာ ကျနော်တို့သည် စစ်အာဏာသိမ်းဖြစ်ရပ်ကြီး တခုလုံး "မရှိခဲ့သယောင်" ကျနော်တို့အားလုံး ကိုယ့်ကိုယ်ကို ပြန်လိမ်လိုက်ကြရန်ဖြစ်သည်။ အဖမ်းခံပုဂ္ဂိုလ်များအားပြန်လွှတ်၍ သက်ဆိုင်ရာအာဏာရာထူးတို့ကို ပြန်လည်အပ်နှံရုံ၊ ၂၀၀၈ ဥပဒေအတိုင်းဆက်လက်အုပ်ချုပ်နိုင်ကြရုံ သာ ရည်ရွယ်ထားလျှင် ကျနော်တို့သည် "မသိမ်းခင်အတိုင်းပြန်ဖြစ်ရန်" အခြေအနေမှာပင် လမ်းဆုံးနေရလိမ့်မည်။

ထိုတိမ်းညွှတ်မှုသည် အဆုံးစွန်ဆုံးရှောင်ရှားအပ်ပါကြောင်း 'အဓိက' အကျဆုံး အကြောင်းအရင်း (၃) ချက်ဟု ကျနော်ယူဆသည့်အချက်များကို တင်ပြလိုက်ရသည် -

(၁) "မသိမ်းခင်အတိုင်းပြန်ဖြစ်စေလိုသည့်" တိမ်းညွှတ်မှုသည် စစ်အာဏာသိမ်းသည့်ရာဇဝတ်ကောင်များအတွက် 'ဘာအကျိုးဆက်မှမရှိ' 'ပြစ်ဒဏ်မရှိ' ဟုဆိုလိုသဖြင့် အာဏာအသိမ်းခံလိုက်ရသည့် နိုင်ငံသားထုတရပ်လုံးအတွက် မည်သည့် 'တရားမျှတမှု' မှ 'မရ' ဆိုသည့် အဓိပ္ပာယ်ဖြစ်သည်။

(၂) "မသိမ်းခင်အခြေအနေ" သည် ထို စစ်အာဏာသိမ်းခြင်း ကိုယ်တိုင်အတွက် "လမ်းဖွင့်ပေးထားခဲ့သည့်" အခြေအနေလည်းဖြစ်ကြောင်းမမေ့အပ်ပေ။ ထို "မသိမ်းခင်အခြေအနေ" သည် ယခု စစ်အာဏာသိမ်းခံနေရခြင်း၏ "အကြောင်းရင်း" တခုကိုယ်တိုင်ဖြစ်ကြောင်း မမေ့အပ်ပေ။ "မသိမ်းခင်အခြေအနေ" ကိုပြန်ရောက်လျှင် နိုင်ငံသားများသည် "ဘယ်တော့သိမ်းမလဲ" သာ ရင်တမမနှင့် ထပ်စောင့်ကြရန်ရှိသည်။

(၃) "မသိမ်းခင်အခြေအနေ" သို့သာ ပြန်ရောက်ခဲ့လျှင် အထက်ပါအချက်များထက်ပင် ဆိုးရွားသည့်၊ ကြောက်မက်ဖွယ်ကောင်းသည့် အကျိုးဆက်အဖြစ် ကျနော်ယူဆသည့်အရာမှာကား လက်ရှိ "စစ်အာဏာသိမ်းခြင်း" ဖြစ်ရပ်ကြီးတခုလုံးအား ဘယ်တုန်းကမှ "မရှိခဲ့သည့်" အတိုင်း ခံယူလိုက်ရသည့် အကျိုးဆက်၊ "ပေးတာယူ ကျွေးတာစား" လိုက်ရသည့် အကျိုးဆက်ကြောင့် အလုံးစုံ မွဲပြာခြွတ်ခြုံကျသွားမည့် ကျနော်တို့အားလုံး၏ "ကိုယ်ကျင့်သိက္ခာ" များပင်ဖြစ်ပါကြောင်း တင်ပြလိုက်သည်။

ကျနော်၏အမြင်မှာ ကျနော်တို့သည် "မသိမ်းခင်အခြေအနေ" ၏ဖြားယောင်းမှုကိုကျော်၍ "အလုံးစုံဒီမိုကရေစီရရှိရေး" ကို တစိုက်မတ်မတ်ရယူကြရန် အချိန်ကျနေပြီဖြစ်သည်။

မောင်မာဃ

[မူရင်းပိုစ့်](https://m.facebook.com/story.php?story_fbid=449643226396225&id=104024000958151)
