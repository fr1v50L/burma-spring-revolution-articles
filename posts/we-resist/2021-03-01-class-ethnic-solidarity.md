---
title: လူတန်းစား အလံအောက်က လူမျိုး သွေးစည်းမှု
author: We Resist - Burma
date: March 1, 2021
---

အုပ်စိုးသူ လူတန်းစား ဖန်တီးထားတဲ့ လူမျိုးရေး ပဋိပက္ခဟာ အခု စစ်အာဏာရှင် စနစ် ဆန့်ကျင်ရေး တိုက်ပွဲမှာ အဖိနှိပ်ခံ လူတန်းစား ညီညွှတ်မှုနဲ့ ချေဖျက်သွားနိုင်တာ တွေ့ရတယ်။

မနေ့က ကော့ကရိတ် တိုက်ပွဲမှာ လူထုကို လုံထိန်းတွေ ဖြိုခွဲတယ်။ မြို့သေးတဲ့ အပြင် KNU အကာအကွယ်ကြောင့်ပါ ကာကွယ်ဖို့ ပြင်ဆင်မထားတဲ့ လူထုဟာ မျက်ရည်ယိုဗုံး၊ ပစ်ခတ်မှုတချို့ကြောင့် ပြေးကြရတယ်။ ထွက်ပေါက် ပိတ်တယ်။

ဘုန်းကြီးကျောင်းက အစ တံခါးကို ဆွဲ၊ သော့ပိတ်လို့ ဘေးဘက်က အဆောက်အအုံတွေထဲလည်း ဝင်ခိုလို့ မရဘူး။ အဲဒီအချိန်မှာ ဗလီနဲ့ ကုလား အိမ်တွေက တံခါး ဖွင့်ပေး၊ ဖွက်ပေးတယ် ဆိုကြတယ်။ ထမင်းပါ ကျွေးလိုက်သေးတယ် ပြောတယ်။ တရုတ်တန်းကလည်း မျက်ရည်ယိုဗုံး မိသူတွေ ရေသန့်အေးအေးနဲ့ ဆေးမချခင် Sprite အချိုရည်နဲ့ အရင် ဆေးရင် ပိုကောင်းတယ်လို့ သူတို့ အထင်အရ အချိုရည်ဗူးတွေ ဖာလိုက် ချပေးတယ် ဆိုတယ်။

(မှတ်ချက်- အယူမှားမှာ စိုးလို့ စကားချပ် ရှင်းပြပါရစေ။ တကယ်က ဘာမှ ကြိုတင်မျှော်လင့် မထား၊ ပြင်ဆင်မထားတော့ သပိတ်မှောက် လူထုဟာ မျက်ရည်ယိုဗုံး မိတော့ မခံစားနိုင်တာကြောင့် လက်ထဲ ပါမိပါရာ Sprite အအေးဗူးရည်ကို သုံးရာက ဒီအချိုရည်ကို အရင်ဆုံး သုံးရတယ် မှတ်ကြတာပါ။)

ဒီဖြစ်ရပ်ကို ကြုံခဲ့ရတဲ့ လူတွေရဲ့ ရင်တွင်း စကားက "အခု တိုက်ပွဲ အောင်မှ ဒီကုလားအိမ်တွေကို ကျေးဇူး ဆပ်ချင်တယ်" လို့ ဆိုသူလည်း ရှိတယ်။ ကုလားဆန့်ကျင်ရေး စိတ်ရှိသူတယောက်ကျ "ဒီကုလားတွေကို အရင်က ငါ လိုက်ထိုးမိတာ နောင်တရတယ်" လို့ ဆိုတယ်။

အနှစ်ချုပ် သင်ခန်းစာက တိုက်ပွဲအတွင်း အဖိနှိပ်ခံ လူတန်းစားချင်း ညီညွှတ်မှုက အုပ်စိုးသူ လူတန်းစား လက်ရာ ဖြစ်တဲ့ လူမျိုးရေး ပဋိပက္ခကို လက်တွေ့ ချေဖျက်ပေးနိုင်တယ် ဆိုတာပါပဲ။
